

                             PAKENDI INFOLEHT: INFORMATSIOON KASUTAJALE

                                 ®
                         Serdolect  4 mg, 12 mg, 16 mg ja 20 mg õhukese polümeerikattega tabletid
                                                     Sertindool

              Enne ravimi kasutamist lugege hoolikalt infolehte.
              • Hoidke infoleht alles, et seda vajadusel uuesti lugeda.
              • Kui teil on lisaküsimusi, pidage nõu oma arsti või apteekriga.
              • Ravim on välja kirjutatud teile. Ärge andke seda kellelegi teisele. Ravim võib olla neile kahjulik, isegi
                 kui haigussümptomid on sarnased.
              • Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida
                 selles infolehes ei ole nimetatud, palun rääkige sellest oma arstile või apteekrile.

              Infolehes antakse ülevaade:
              1.  Mis ravim on Serdolect ja milleks seda kasutatakse
              2.  Mida on vaja teada enne Serdolect’i kasutamist
              3.  Kuidas Serdolect’i kasutada
              4.  Võimalikud kõrvaltoimed
              5.  Kuidas Serdolect’i säilitada
              6.  Lisainfo



              1.   MIS RAVIM ON SERDOLECT JA MILLEKS SEDA KASUTATAKSE

              Kuidas Serdolect toimib
              Serdolect kuulub ravimite rühma, mida nimetatakse antipsühhootikumideks. Need ravimid aitavad
              korrigeerida teatud keemilisi tasakaaluhäireid ajus, mis põhjustavad haigusnähtusid.

              Milleks Serdolect’i kasutatakse
              Serdolect’i kasutatakse skisofreenia raviks.

              Arst võib teile Serdolect’i määrata ka mõnel muul põhjusel. Küsige oma arstilt, kui te soovite teada, miks
              Serdolect on teile määratud.


              2.   MIDA ON VAJA TEADA ENNE SERDOLECT’I KASUTAMIST

              Ärge kasutage Serdolect’i:
              - kui te olete allergiline (ülitundlik) sertindooli või Serdolect’i mõne koostisosa suhtes (vt lõik 6);
              - kui teie veres on liiga madal kaaliumi- või magneesiumisisaldus ja te ei saa selle vastu ravi;
              - kui teil esineb väljendunud südame-veresoonkonna haigus nagu südamepuudulikkus,
                 südamehüpertroofia (südamelihase paksenemine), südame rütmihäired või ebatavaliselt aeglane
                 südametegevus (alla 50 löögi/minutis);
              - kui südameuuring EKG (elektrokardiogramm) näitab, et teatud osa sellest, nn QT-intervall, on
                 pikenenud. Selline seisund võib olla kaasasündinud või tekkida iseeneselikult;
              - kui teil on tõsine maksahaigus:
              - kui te kasutate mõnda ravimit, mis võib põhjustada ülalnimetatud muutust EKG-s või suurendada
                 Serdolect’i hulka veres. Sellisteks ravimiteks on:
              - teatud südame rütmihäirete ravimid (nt kinidiin, amiodaroon, sotalool, dofetiliid);
              - teatud teised antipsühhootikumid (nt tioridasiin);
              - makroliidantibiootikumid (nt erütromütsiin, klaritromütsiin);kinoloonantibiootikumid (nt
                 gatifloksatsiin, moksifloksatsiin);


             -teatud allergiavastased ravimid nagu terfenadiin, astemisool;
              - seenevastased ravimid asoolide grupist (nt ketokonasool, itrakonasool);
              - ravimid, mida nimetatakse kaltsiumikanali blokaatoriteks ja kasutatakse
                 kõrge vererõhu ja rindkere valu ravis (nt diltiaseem, verapamiil);
              - teised ravimid, näiteks liitium (kasutatakse maniakaal-depressiivse haiguse raviks),
              - tsisapriid (kasutatakse teatud maovaevuste korral), tsimetidiin (kasutatakse
                 maohaavandite raviks) ja indinaviir (HIV-vastane ravim).

              Eriline ettevaatus on vajalik ravimiga Serdolect
              - kui teil või kellelgi teisel teie perekonnas on kunagi esinenud veretrombe, sest
                 antipsühhootikume on seostatud trombide tekkega.
              Enne ravi alustamist ja Serdolect’iga ravi ajal teeb arst teile mõningaid uuringuid, et otsustada, kas
              Serdolect’i kasutamine on teile ohutu. Uuringud võivad olla:
              - EKG-uuring teie südamest, veendumaks, et teil ei esine QT-intervalli pikenemist. Seda uuringut
                 korratakse tavaliselt umbes 3 nädala möödumisel ravi algusest või kui on saavutatud Serdolect’i
                 päevaannus 16 mg ning uuesti 3 kuu pärast. Seda uuringut korratakse iga 3 kuu järel ning juhul, kui
                 suurendatakse Serdolect’i annust või muudetakse mõne teise ravimi annust.
              - vereproov kaaliumi- ja magneesiumisisalduse määramiseks. Kui nende sisaldus on liiga madal,
                 määrab arst korrigeeriva ravi.
              - vererõhu kontroll.

              Antipsühhootikume kasutavatel dementsetel patsientidel on suurenenud risk ajuinfarkti tekkeks. Nendel
              patsientidel tuleb Serdolect’i kasutada ettevaatlikult.

              Eriline ettevaatus on vajalik ravimiga Serdolect kui sul on diabeet.

              Serdolect’iga ravi ajal peate ühendust võtma oma raviarstiga:
              - kui teil tekib kõrge palavik, ebatavaline lihasjäikus ja teadvuse häired, eriti kui nendega kaasneb
                 higistamine ja kiire südametegevus. Need võivad olla harvaesineva seisundi, maliigse neuroleptilise
                 sündroomi, sümptomid. Võtke otsekohe ühendust oma arstiga. Teie arst arvatavasti lõpetab teie ravi
                 Serdolect’iga.
              - kui te tunnete oma keha, suu või keele ebatavalisi liigutusi. Võtke otsekohe ühendust oma arstiga, sest
                 sellised sümptomid viitavad seisundile, mida nimetatakse tardiivseks düskineesiaks. Teie arst
                 arvatavasti vähendab ravimi annust või lõpetab teie ravi Serdolect’iga.
              - kui teil on esinenud krampe kas hiljuti või kunagi varem, kuna sellisel juhul tuleb Serdolect’i kasutada
                 ettevaatlikult.
              - kui teil tekib südamepekslemine (südame rütmihäire), minestus või krambid. Arst jälgib teid ravi ajal
                 hoolikamalt ja teeb teile arvatavasti EKG.
              - kui te oksendate või tekib kõhulahtisus või kui te võtate vee väljutamise tablette (diureetikumid) kõrge
                 vererõhu või tursete raviks. Teie arst võib määrata teie vere kaaliumisisaldust.

              Serdolect-ravi alguses võib teil püstitõusmisel tekkida pearinglus. Need sümptomid kaovad ravi
              jätkumisel. Väikestes algannustes ravi alustamisega ja järk-järgult annuse suurendamisega vähendab teie
              arst sellise seisundi tekkimise võimalust.

              Kasutamine koos teiste ravimitega
              Palun informeerige oma arsti või apteekrit, kui te kasutate või olete hiljuti kasutanud mingeid muid
              ravimeid, kaasa arvatud ilma retseptita ostetud ravimeid.

              Mõned ravimid võivad mõjutada Serdolect’i sisaldust teie veres. Seetõttu peab olema ettevaatlik
              Serdolect’i kombineerimisel järgmiste ravimitega (vt lõik 2 “Ärge kasutage Serdolect’i”):
              • Dopamiini agonistid (kasutatakse Parkinsoni tõve raviks); mõned antipsühhootilised ravimid võivad
                 pärssida nende ravimite toimet.


             •Fluoksetiin ja paroksetiin (kasutatakse depressiooni raviks), sest nende ravimite toimel võib
                 Serdolect’i sisaldus organismis suureneda.
              • Karbamasepiin, fenütoiin ja fenobarbitoon (kasutatakse epilepsia raviks), samuti rifampitsiin
                 (antibiootikum, mida kõige sagedamini kasutatakse kopsutuberkuloosi raviks) võivad viia Serdolect’i
                 toime vähenemiseni.

              Kui arst muudab teisi teie ravimite annuseid, siis võib olla vajalik muuta ka Serdolect’i annust ja teha
              EKG.

              Serdolect’i võtmine koos toidu ja joogiga
              Serdolect’i võib võtta koos toiduga või ilma.

              Rasedus ja rinnaga toitmine
              Kui te olete rase, siis pidage enne mistahes ravimi kasutamist nõu arstiga.
              Sertindooli raseduse ajal kasutamise ohutus ei ole kindlaks tehtud. Seetõttu ei tohi Serdolect’i raseduse
              ajal kasutada. Pidage nõu arstiga, kui planeerite rasedust või olete rasedaks jäänud Serdolect-ravi ajal.

              Kui te toidate last rinnaga, siis pidage enne mistahes ravimi kasutamist nõu arstiga.
              Serdolect eritub rinnapiima. Serdolect-ravi vajadusel tuleb rinnaga toitmine lõpetada.

              Autojuhtimine ja masinatega töötamine
              Serdolect ei põhjusta uimasust, kuid nagu igasuguse uue ravimi kasutamisel, peate olema ettevaatlik
              autojuhtimisel ja masinatega töötamisel, kui te ei tea, kuidas ravim teile mõjub.

              Oluline teave mõningate Serdolect’i koostisainete suhtes
              Ravim sisaldab laktoosi. Kui arst on teile öelnud, et te ei talu teatud suhkruid, võtke enne selle ravimi
              kasutamist ühendust oma arstiga.


              3.   KUIDAS SERDOLECT’I KASUTADA

              Kui palju Serdolect’i manustada
              Kasutage Serdolect’i alati täpselt nii nagu arst on teile rääkinud. Kui te ei ole milleski kindel, pidage nõu
              oma arsti või apteekriga.

              Ravi alustamine
              Tavaline algannus on 4 mg päevas.
              Seejärel tuleb annust suurendada 4 mg kaupa iga 4...5 päeva järel kuni säilitusannuse saavutamiseni.

              Säilitusravi
              Tavaline säilitusannus on 12...20 mg päevas. Säilitusannus sõltub individuaalsest ravivastusest. Vaid väga
              harvadel juhtudel kasutatakse maksimaalset annust 24 mg.

              Eakad patsiendid
              Tõenäoliselt kasutab arst teie ravis väiksemat säilitusannust, samuti peaks aeglasem olema annuse
              suurendamine ravi alguses.

              Lapsed ja noorukid (kuni 18 a)
              Lastel ja noorukitel Serdolect’i tavaliselt ei kasutata.

              Neerufunktsiooni häired
              Neerufunktsiooni häirete korral võib Serdolect’i kasutada tavalistes annustes.


             Riskigrupi patsiendid
              Kerge ja mõõduka maksapuudulikkuse korral tuleks kasutada väiksemat säilitusannust, samuti peaks
              aeglasem olema annuse suurendamine ravi alguses. Arst jälgib teid hoolikamalt.

              Kuidas ja millal Serdolect’i võtta
              Serdolect’i võetakse iga päev ühekordse ööpäevase annusena. Serdolect’i võib manustada söögiaegadest
              sõltumatult. Tablett tuleb koos veega alla neelata.

              Ravi kestus
              Ravi kestuse määrab arst. Jätkake tablettide võtmist senikaua, kui arst soovitab. Ärge lõpetage ravimi
              võtmist isegi juhul, kui te ennast paremini tunnete, kui seda ei soovita teie arst. Haigus võib püsida pikka
              aega ning kui te ravi liiga kiiresti lõpetate, võivad haigusnähud tagasi tulla.
              Ärge kunagi muutke ravimi annust enne, kui olete selles osas arstiga nõu pidanud.

              Kui te võtate Serdolect’i rohkem kui ette nähtud
              Üleannustamisnähud võivad olla järgmised:
              • suurenenud väsimus,
              • segane kõne,
              • pulsi kiirenemine,
              • vererõhu langus.

              Kui te arvate, et teie ise või keegi teine on manustanud liiga palju Serdolect’i tablette, siis võtke otsekohe
              ühendust oma arsti või apteekriga või pöörduge lähimasse haiglasse. Tehke seda ka juhul, kui teie
              enesetunne ei ole halvenenud ja mürgistusnähud puuduvad. Võtke ravimi pakend endaga arsti juurde või
              haiglasse kaasa.

              Kui te unustate Serdolect’i võtta
              Ärge võtke kahekordset annust, kui ravim jäi eelmisel korral võtmata.

              Võtke ühendust oma arstiga, kui olete unustanud Serdolect’i päevase annuse manustamata. Teie arst
              jätkab teie ravi õigel viisil.

              Kui te lõpetate Serdolect’i võtmise
              Teie arst otsustab, millal ja kuidas ravi lõpetada, et ära hoida ebameeldivate sümptomite teke, mis võivad
              ilmenda ravi järsu lõpetamise korral.

              Kui teil on lisaküsimusi selle ravimi kasutamise kohta, pidage nõu oma arsti või apteekriga.


              4.   VÕIMALIKUD KÕRVALTOIMED

              Nagu kõik ravimid, võib ka Serdolect põhjustada kõrvaltoimeid, kuigi kõigil neid ei teki.
              Mõned kõrvaltoimed ilmnevad ravi alguses ja kaovad ravi jätkumisel.

              Kui kõrvaltoimed teid häirivad või kestavad üle 1...2 nädala, siis pidage nõu oma arstiga.
              Võtke kindlasti ühendust arstiga, kui teil tekib sümptomeid, mis on loetletud lõigus 2: „Eriline ettevaatus
              on vajalik ravimiga Serdolect”.

              Järgnevalt on loetletud Serdolect-ravi ajal esinenud kõrvaltoimed:

              Väga sage (rohkem kui ühel patsiendil 10-st):
              • nohu (ninakinnisus).


             Sage (rohkem kui ühel patsiendil 100-st):
              • pearinglus või pearinglus püstitõusmisel,
              • suukuivus,
              • kehakaalu suurenemine,
              • hingeldus (õhupuudus),
              • käte või jalgade tursed,
              • nahatundlikkuse häired (sipelgate jooksmise tunne),
              • ejakulatsioonihäired (vähenenud ejakulatsioonimaht),
              • QT-intervalli pikenemine (kõrvalekalle EKG-s),
              • rohkem puna- ja valgevereliblesid uriinis.

              Aeg-ajalt (vähem kui ühel patsiendil 100-st, kuid rohkem kui ühel patsiendil 1000-st):
              • kõrge veresuhkru sisaldus
              • minestamine
              • tõmblused või krambid
              • keha, suu või keele ebatavalised liigutused (sellised sümptomid viitavad seisundile, mida nimetatakse
                 tardiivseks düskineesiaks)
              • erilist laadi südame rütmihäired, mida nimetatakse torsade de pointes

              Harv (vähem kui ühel patsiendil 1000-st, kuid rohkem kui ühel patsiendil 10000-st):
              • kõrge palavik, ebatavaline lihasjäikus ja teadvuse häired, higistamine ja kiire südametegevus
                 (maliigne neuroleptiline sündroom – vt Eriline ettevaatus on vajalik ravimiga Serdolect)

              Väga harv(vähem kui ühel patsiendil 10000-st)
              • veretrombid veenides, eriti jalaveenides (sellele viitavad nähud on jala turse, valu ja punetus),
                 mis võivad liikuda veresoontes kopsudesse ja põhjustada valu rindkeres ning
                 hingamisraskusi. Kui te märkate endal mõnda nendest nähtudest, pöörduge kiiresti arsti
                 poole).
              .
              Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida selles
              infolehes ei ole nimetatud, palun rääkige sellest oma arstile või apteekrile.


              5.   KUIDAS SERDOLECT’I SÄILITADA

              Hoida laste eest varjatud ja kättesaamatus kohas.
              Ärge kasutage Serdolect’i pärast kõlblikkusaega, mis on märgitud sildil või karbil.
              Hoida tablette originaalkarbis või mahutis, valguse eest kaitstult.
              Ravimeid ei tohi ära visata kanalisatsiooni kaudu ega koos majapidamisprügiga. Küsige oma apteekrilt,
              kuidas hävitatakse ravimeid, mida enam ei vajata. Need meetmed aitavad kaitsta keskkonda.


              6.   LISAINFO

              Mida Serdolect sisaldab
              Toimeaine on sertindool.
              Üks Serdolect kaetud tablett sisaldab 4 mg, 12 mg, 16 mg või 20 mg sertindooli.

              Teised abiained on:
              Tableti sisu: maisitärklis, laktoosmonohüdraat, hüproloos, mikrokristalne tselluloos,
              kroskarmelloosnaatrium, magneesiumstearaat.
              Tableti kate: hüpromelloos, makrogool 400, titaandioksiid (valge E171) ja:


             4 mg: kollane raudoksiid (E172)
              12 mg: kollane raudoksiid (E172), punane raudoksiid (E172)
              16 mg: punane raudoksiid (E172)
              20 mg: kollane raudoksiid (E172), punane raudoksiid (E172), must raudoksiid (E172).

              Kuidas Serdolect välja näeb ja pakendi sisu
              Serdolect on saadaval 4 mg, 12 mg, 16 mg ja 20 mg õhukese polümeerikattega tablettidena.

              Tablettide kirjeldus

              4 mg tabletid on ovaalsed, kollased, kaksikkumerad õhukese polümeerikattega tabletid, mille ühel
              küljel on kiri “S4”.
              12 mg tabletid on ovaalsed, beežid, kaksikkumerad õhukese polümeerikattega tabletid, mille ühel
              küljel on kiri “S12”.
              16 mg tabletid on ovaalsed, punakaspruunid, kaksikkumerad õhukese polümeerikattega tabletid,
              mille ühel küljel on kiri “S16”.
              20 mg tabletid on ovaalsed, roosad, kaksikkumerad õhukese polümeerikattega tabletid, mille ühel
              küljel on kiri “S20”.

              Müügil olevad pakendi suurused

              4 mg:  7 tabletti blistrepakendis
                    10 tabletti blisterpakendis
                    14 tabletti blisterpakendis
                    30 tabletti blisterpakendis
                    100 tabletti polüpropüleenpurgis või suure tihedusega polüetüleen (HDPE) mahutis.
              12 mg: 7 tabletti blistrepakendis
                    10 tabletti blisterpakendis
                    14 tabletti blisterpakendis
                    28 tabletti blisterpakendis
                    100 tabletti polüpropüleenpurgis või suure tihedusega polüetüleen (HDPE) mahutis
              16 mg: 7 tabletti blistrepakendis
                    10 tabletti blisterpakendis
                    14 tabletti blisterpakendis
                    28 tabletti blisterpakendis
                    100 tabletti polüpropüleenpurgis või suure tihedusega polüetüleen (HDPE) mahutis.
              20 mg: 7 tabletti blistrepakendis
                    10 tabletti blisterpakendis
                    14 tabletti blisterpakendis
                    28 tabletti blisterpakendis
                    100 tabletti polüpropüleenpurgis või suure tihedusega polüetüleen (HDPE) mahutis.

              Kõik pakendi suurused ei pruugi olla müügil.

              Müügiloa hoidja ja tootja
              H Lundbeck A/S
              Ottiliavej 9
              2500 Valby
              Denmark – Taani

              Lisaküsimuste tekkimisel selle ravimi kohta pöörduge palun müügiloa hoidja kohaliku esindaja poole.

              Müügiloa hoidja esindaja Eestis


             Lundbeck Eesti AS
              Weizenbergi 29
              10150 Tallinn
              Tel: +372 605 9350

              Ravim on registreeritud Euroopa Liidu liikmesriikides järgmiste nimetuste all:


              EU liikmesriik         Ravimi nimetus
              Austria                Serdolect
              Belgia                 Serdolect
              Tšehhi Vabariik        Serdolect
              Taani                  Serdolect
              Eesti                  Serdolect
              Soome                  Serdolect
              Prantsusmaa            Serdolect
              Saksamaa               Serdolect
              Kreeka                 Serdolect
              Ungari                 Serdolect
              Island                 Serdolect
              Iirimaa                Serdolect
              Itaalia                Serdolect
              Läti                   Serdolect
              Leedu                  Serdolect
              Luxemburg              Serdolect
              Holland                Serdolect
              Norra                  Serdolect
              Poola                  Serdolect
              Portugal               Serdolect
              Slovakkia              Serdolect
              Hispaania              Serdolect
              Rootsi                 Serdolect
              Inglismaa              Serdolect


              Infoleht on viimati kooskõlastatud jaanuaris 2010
