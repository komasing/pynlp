

                             PAKENDI INFOLEHT: INFORMATSIOON KASUTAJALE

                             AMPICILLIN ACTAVIS, 1 g süste- või infusioonilahuse pulber
                                                    Ampitsilliin

              Enne ravimi kasutamist võtmist lugege hoolikalt infolehte.
              -  Hoidke infoleht alles, et seda vajadusel uuesti lugeda.
              -  Kui teil on lisaküsimusi, pidage nõu oma arsti või apteekriga.
              -  Ravim on välja kirjutatud teile. Ärge andke seda kellelegi teisele. Ravim võib olla neile kahjulik,
              isegi kui haigussümptomid on sarnased.
              -  Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida
              selles infolehes ei ole nimetatud, palun rääkige sellest oma arstile või apteekrile.

              Infolehes antakse ülevaade:
              1.    Mis ravim on Ampicillin Actavis ja milleks seda kasutatakse
              2.    Mida on vaja teada enne Ampicillin Actavis’e kasutamist
              3.    Kuidas Ampicillin Actavis’t kasutada
              4.    Võimalikud kõrvaltoimed
              5     Kuidas Ampicillin Actavis’t säilitada
              6.    Lisainfo


              1.    MIS RAVIM ON AMPICILLIN ACTAVIS JA MILLEKS SEDA KASUTATAKSE

              Ampitsilliin on laia toimespektriga poolsünteetiline penitsilliin. Ampitsilliinil on bakteritsiidne toime,
              pärssides rakuseina peptidoglükaani biosünteesi. Ampitsilliin toimib jagunevatesse
              mikroorganismidesse.

              Näidustus:
              Ampitsilliinile tundlike mikroorganismide poolt põhjustatud infektsioonid: kõrvapõletik (otiit),
              kõrvalurgete põletik (sinusiit), kroonilise bronhiidi ägenemine, kuseteede infektsioonid, listerioos,
              südamesisepauna põletiku (endokardiidi) vältimine; koos aminoglükosiidiga: sepsis.

              Kliiniliselt oluline toimespekter: Enterococcus (v.a. vankomütsiinresistentne Enterococcus), Listeria,
              Streptococcus (v.a. penitsilliinresistentne Streptococcus pneumoniae), Escherichia coli (esineb
              resistentseid tüvesid), Haemophilus influenzae (esineb resistentseid tüvesid), Proteus mirabilis (esineb
              resistentseid tüvesid).


              2.    MIDA ON VAJA TEADA ENNE AMPICILLIN ACTAVIS’e KASUTAMIST

              Ärge kasutage Ampicillin Actavis’t
              -     kui te olete allergiline (ülitundlik) penitsilliinide ja ristuva allergia ohu tõttu ka
              tsefalosporiinide suhtes.

              Eriline ettevaatus on vajalik ravimiga Ampicillin Actavis
              -    Iga uue ravikuuri alguses tuleb teid kontrollida ülitundlikkuse suhtes (ülitundlikkusreaktsioonid
              ampitsilliini,  penitsilliinide,  tsefalosporiinide  või  teiste  ravimite  suhtes).  Ülitundlikkuse  korral
              penitsilliini,  penitsillamiini,  tsefalosporiinide  ja  griseofulviini  suhtes  (ristuv  allergia)  peab
              meditsiinipersonal teid pärast esimese annuse manustamist hoolikalt jälgima.
              -     Kui te olete olnud varem allergiline (õietolmuallergia, bronhiaalastma, urtikaaria), peab
              antibiootikumi manustamisel olema eriti ettevaatlik.
              -     Kui teil tekivad allergianähtud ampitsilliini suhtes, on soovitatav ravimi kasutamine lõpetada.
              -     kui teil on infektsioosne mononukleoos, lümfoleukeemia või HIV-infektsioon, ei soovitata
              ampitsilliini manustada, kuna on suurenenud oht makulopapuloosse lööbe tekkeks.


             -  Kui teil tekib püsiv raskekujuline kõhulahtisus. Nagu kõigi antibakteriaalsete ravimite puhul,
              võib ampitsilliini pikaajalisel kasutamisel tekkida pseudomembranoosne koliit ja seetõttu tuleb
              hoolikalt jälgida patsiente, kellel tekib antibiootikumi manustamise ajal kõhulahtisus. Kergetel
              juhtudel piisab ravimi ärajätmisest, kuid mõõdukatel ja raskematel juhtudel tuleb manustada
              vedelikke, elektrolüüte ja valke ning vajadusel suukaudseid antibiootikume Clostridium difficile vastu.
              Peristaltikat pärssivate ravimite kasutamine ei ole soovitatav. Ravimi pikaajalisel kasutamisel on
              suurenenud risk superinfektsiooni tekkeks seente (Candida) või mõnede resistentsete
              mikroorganismidega (Pseudomonas aeruginosa). Superinfektsiooni tekkimisel tuleb ravimi
              kasutamine lõpetada ja rakendada sobivat ravi.

              Kasutamine koos teiste ravimitega
              Palun informeerige oma arsti või apteekrit kui te kasutate või olete hiljuti kasutanud mingeid muid
              ravimeid, kaasa arvatud ilma retseptita ostetud ravimeid.
              Ampitsilliin toimib ainult paljunevatesse mikroorganismidesse ja seda ei tohi kombineerida
              bakteriostaatiliste antibiootikumidega. Vajadusel võib ampitsilliini kombineerida teiste bakteritsiidsete
              antibiootikumidega (tsefalosporiinid, aminoglükosiidid). Ampitsilliini ja aminoglükosiidide
              koosmanustamisel tuleb neid võimaliku inaktiveerumise ohu tõttu süstida erinevatesse kohtadesse 1-
              tunnise intervalliga.
              Ampitsilliin võib vähendada östrogeeni sisaldavate suukaudsete kontratseptiivide efektiivsust.
              Ampitsilliini suured annused vähendavad atenolooli sisaldust plasmas, mistõttu tuleb neid ravimeid
              manustada eraldi, atenolooli enne ampitsilliini.
              Allopurinooli samaaegne manustamine võib suurendada nahalöövete tekke riski.
              Probenetsiid vähendab ampitsilliini eritumist neerude kaudu. Nende ravimite kooskasutamisel võib
              ampitsilliini kontsentratsioon plasmas suureneda ja püsida kõrge pikema ajal jooksul.
              Ampitsilliin põhjustab protrombiiniaja pikenemist ja kumariini derivaatide (antikoagulandid) toime
              suurenemist.
              Ampitsilliin on sobimatu tetratsükliinide, amfoteritsiini, klindamütsiinfosfaadi,
              linkomütsiinvesinikkloriidi, erütromütsiinlaktobionaadi, metronidasooli, polümüksiin B sulfaadi ja
              aminoglükosiidantibiootikumidega.
              Sobimatust või toime puudumist on täheldatud ka atsetüültsüsteiini, kloorpromasiinvesinikkloriidi,
              dopamiinvesinikkloriidi, hepariinkaltsiumi või -naatriumiga, hüdralasiinvesinikkloriidi,
              hüdrokortisoon-Na-suktsinaadi, metoklopramiidi, prokloorperasiinmesilaadi ja -edisilaadi,
              naatriumbikabonaadi, 5% glükoosilahuse (pH 2,7), dekstraanilahuste, B-vitamiini kompleksi ja C-
              vitamiini lahuse, oksüdantide, raskemetallisoolade ja kaltsiumisooladega.
              Võimalike füüsikalis-keemiliste koostoimete tõttu in vitro ei soovitata ampitsilliini segada ühes süstlas
              teiste preparaatidega. Ampitsilliini kombineerimisel aminoglükosiidantibiootikumidega tuleb need
              inaktiveerumise ohu tõttu süstida erinevatesse kohtadesse 1-tunnise intervalliga.

              Rasedus ja imetamine
              Enne ravimi kasutamist pidage nõu oma arsti või apteekriga. Ampitsilliini kasutamine raseduse ajal on
              ohutu. Üksikutel juhtudel on täheldatud loote sensibiliseerumist raseduse teisel poolel. Ampitsilliini
              manustamisel imetamise ajal peab olema ettevaatlik, kuna ravim eritub väikestes kogustes rinnapiima
              ja võib lapsel põhjustada kõhulahtisust, lööbeid ja kandidoosi.

              Oluline teave mõningate Ampicillin Actavis’e koostisainete suhtes
              Naatriumisisaldus on 62 mg/g ampitsilliini kohta.


              3.    KUIDAS AMPICILLIN ACTAVIS’t KASUTADA

              Ampitsilliini annus sõltub haiguse raskusest, patsiendi vanusest ja neerufunktsioonist. Preparaati
              manustatakse lihasesse või veeni injektsiooni või lühiajalise infusiooni teel.
              Täiskasvanud: lihasesse manustamine: tavaline annus on 500 mg iga 4...6 tunni järel. Ööpäevane
              annus on 2...6 g. Veeni manustamine: 500 mg iga 4...6 tunni järel. Ööpäevane annus on 2...6 g.


             Raskete infektsioonide korral 150...300 mg/kg ööpäevas lühiajalise infusiooni teel, jaotatuna
              võrdseteks annusteks.
              Lapsed: 50...100 mg/kg ööpäevas lihasesse või veeni. Raskete infektsioonide korral 100...400 mg/kg
              ööpäevas iga 6 tunni järel.
              Kuni 7-päevased vastsündinud: 50 mg/kg ööpäevas lihasesse või veeni, jaotatuna võrdseteks
              annusteks iga 12 tunni järel.
              Üle 7 päeva vanused imikud: 75 mg/kg ööpäevas lihasesse või veeni iga 8 tunni järel.
              Neerupuudulikkuse korral pikendatakse manustamisintervalli sõltuvalt kreatiniini kliirensi väärtustest:

              Kreatiniini kliirens (ml/min)           Manustamisintervall (tunnid)
              > 50                                    6
              10...50                                 6...12
              < 10                                    12...24

              Hemodialüüsi saavatele patsientidele manustatakse ampitsilliini pärast dialüüsi ja pikaajalise
              arteriovenoosse hemodialüüsi puhul iga 6...12 tunni järel. Pideva ambulatoorse peritoneaaldialüüsi
              korral 250 mg iga 12 tunni järel.
              Ampitsilliinravi peab jätkuma vähemalt 48...72 tundi pärast haigusnähtude taandumist või kuni
              negatiivse bakterileiu saamiseni. Hemolüütiliste streptokokkide poolt põhjustatud infektsioonide
              korral peab ravi kestma vähemalt 10 päeva.
              Kasutamisjuhend. Lihasesse manustamiseks lisatakse 1 g viaali sisu 4 ml steriilsele süsteveele.
              Veeni manustamiseks lisatakse 1 g viaali sisu lisatakse 10 ml steriilsele süsteveele. Injektsiooni kestus
              on 5...10 minutit.
              Tilkinfusiooniks lahjendatakse intravenoosne süstelahus kohe 100 ml 0,9% naatriumkloriidilahuses või
              5% glükoosilahuses. Infusiooni kestus on 30...60 minutit.

              Kui teil on tunne, et Ampicillin Actavis’e toime on liiga tugev või liiga nõrk, pidage nõu oma arsti või
              apteekriga.

              Kui te kasutate Ampicillin Actavis’t rohkem kui ette nähtud
              Ampitsilliini üleannustamisel võivad tekkida krambid ja muud mürgistusnähud kesknärvisüsteemi
              poolt. Üleannustamise korral (eriti suurte annuste manustamisel neerufunktsiooni häiretega
              patsientidele) tuleb ravimi kasutamine lõpetada ja rakendada sümptomaatilist ravi. Ampitsilliin on
              hemodialüüsi teel eemaldatav.

              Kui teil on lisaküsimusi selle ravimi kasutamise kohta, pidage nõu oma arsti või apteekriga.


              4.    VÕIMALIKUD KÕRVALTOIMED

              Nagu kõik ravimid, võib ka Ampicillin Actavis põhjustada kõrvaltoimeid, kuigi kõigil neid ei teki.

              Sage (≥1/100 kuni <1/10):
              Immuunsüsteemi häired (u 3%): enamasti nahalööbed (makulopapuloosne või nõgeslööve), mida
              täheldatakse pärast 7. ravipäeva. Harva nohu, bronhospasm, kudede paikne turse (angioneurootiline
              ödeem). Enamikel infektsioosse mononukleoosiga patsientidest tekib ampitsilliinravi ajal
              makulopapuloosne lööve. Lümfoleukeemiaga patsientidel võivad ampitsilliinravi ajal samuti tekkida
              nahalööbed. Harva võib ülitundlikel patsientidel tekkida anafülaktiline šokk.
              Seedetrakti häired (u 2...3%): kõhulahtisus, iiveldus, oksendamine, kõhuvalu, suuõõne kandidoos,
              pseudomembranoosne koliit.

              Aeg-ajalt (≥1/1,000 kuni <1/100);
              Vere ja lümfisüsteemi häired: mööduvad vereloomehäired – aneemia, leukopeenia, trombotsütopeenia,
              agranulotsütoos;
              Üldised häired ja manustamiskoha reaktsioonid: valu ja punetus süstekohal;


             Maksa ja sapiteede häired: transaminaaside, alkaalse fosfataasi ja laktaatdehüdrogenaasi aktiivsuse
              mööduv suurenemine;
              Närvisüsteemi häired: peavalu, pearinglus, mõnikord krambid (väga kiire veenisisese manustamise
              korral), neerupuudulikkusega patsientidel ja suurte annuste manustamisel;
              Neerude ja kuseteede häired: üksikjuhtudel interstitsiaalne nefriit ning uurea- ja kreatiniinisisalduse
              suurenemine seerumis.

              Uuringud: Ampitsilliinravi ajal võib täheldada valepositiivset reaktsiooni glükoosisisalduse
              määramisel uriinis (reduktsioonimeetodite kasutamisel) ja positiivset otsest Coombsi testi.

              Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida
              selles infolehes ei ole nimetatud, palun rääkige sellest oma arstile või apteekrile.


              5.    KUIDAS AMPICILLIN ACTAVIS SÄILITADA

              Hoida laste eest varjatud ja kättesaamatus kohas.

              Ärge kasutage Ampicillin Actavis’t pärast kõlblikkusaega, mis on märgitud pakendil. Kõlblikkusaeg
              viitab kuu viimasele päevale.

              Avamata ampull
              Hoida temperatuuril kuni 25 o C, originaalpakendis, valguse eest kaitstult.


              Lahus
              Valmistatud lahus kasutada ära koheselt pärast lahustamist. Mitte hoida sügavkülmas.

              Ravimeid ei tohi ära visata kanalisatsiooni kaudu ega koos majapidamisprügiga. Küsige oma
              apteekrilt, kuidas hävitatakse ravimeid, mida enam ei vajata. Need meetmed aitavad kaitsta
              keskkonda.


              6.    LISAINFO

              Mida Ampicillin Actavis sisaldab:

              -  Toimeaine on ampitsilliinnaatrium. Süstelahuse pulber viaalis sisaldab ampitsilliinnaatriumi
              koguses, mis on ekvivalentne 1 g ampitsilliinile.

              Kuidas Ampicillin Actavis välja näeb ja pakendi sisu
              1 g süstelahuse pulber viaalis, 10 tk pakendis.

              Müügiloa hoidja ja tootja
              Müügiloa hoidja:
              Actavis Nordic A/S
              Ørnegårdsvej 16,
              DK-2820 Gentofte,
              Taani

              Tootja:
              Balkanpharma-Razgrad AD,
              68, Aprilsko Vastanie Blvd.,
              7200 Razgrad
              Bulgaaria.


             Lisaküsimuste tekkimisel selle ravimi kohta pöörduge palun müügiloa hoidja kohaliku esindaja poole.

              UAB Actavis Baltics eesti Filiaal
              Tiigi 28/ Kesk tee 23a,
              Rae vald, 75301 Harjumaa
              Tel: 6100 565

              Infoleht viimati kooskõlastatud: juunis 2008

              ------------------------------------------------------------------------------------------------------------------------------
              Järgnev informatsioon on mõeldud ainult meditsiinipersonalile või tervishoiutöötajale:

              Enne iga uut ampitsilliinravi kuuri tuleb patsienti põhjalikult uurida, et avastada eelnevad
              ülitundlikkusreaktsioonid ampitsilliini, penitsilliinide, tsefalosporiinide või teiste ravimite suhtes.
              Allergiaanamneesi puudumisel tehakse skarifikatsioonitest ravimilahusega ning kui anamneesis esineb
              allergia, tuleb kõigepealt teha epikutaantest ning kui see on negatiivne, siis skarifikatsioonitest.
              Vastust loetakse 30 minuti pärast. Raskekujulise ägeda ülitundlikkusreaktsiooni ilmnemisel tuleb
              viivitamatult alustada vastava raviga.
              Ülitundlikkuse korral penitsilliini, penitsillamiini, tsefalosporiinide ja griseofulviini suhtes (ristuv
              allergia) peab patsienti pärast esimese annuse manustamist hoolikalt jälgima.
              Allergilise diateesiga patsientidel (õietolmuallergia, bronhiaalastma, urtikaaria) peab antibiootikumi
              manustamisel olema eriti ettevaatlik.
              Allergianähtude ilmnemisel ampitsilliini suhtes on soovitatav ravimi kasutamine lõpetada.
              Ampitsilliini ei soovitata manustada infektsioosse mononukleoosi, lümfoleukeemia ja HIV-
              infektsiooni korral, kuna on suurenenud oht makulopapuloosse lööbe tekkeks.
              Nagu kõigi antibakteriaalsete ravimite puhul, võib ampitsilliini pikaajalisel kasutamisel tekkida
              pseudomembranoosne koliit ja seetõttu tuleb hoolikalt jälgida patsiente, kellel tekib antibiootikumi
              manustamise ajal kõhulahtisus. Kergetel juhtudel piisab ravimi ärajätmisest, kuid mõõdukatel ja
              raskematel juhtudel tuleb manustada vedelikke, elektrolüüte ja valke ning vajadusel suukaudseid
              antibiootikume Clostridium difficile vastu. Peristaltikat pärssivate ravimite kasutamine ei ole
              soovitatav. Ravimi pikaajalisel kasutamisel on suurenenud risk superinfektsiooni tekkeks seente
              (Candida) või mõnede resistentsete mikroorganismidega (Pseudomonas aeruginosa).
              Superinfektsiooni tekkimisel tuleb ravimi kasutamine lõpetada ja rakendada sobivat ravi.
              Preparaadi naatriumisisaldust (62 mg/g) tuleb arvestada piiratud naatriumi tarbimisega patsientide
              ravimisel.
              Pikaajalise ampitsilliinravi ajal tuleb jälgida neeru- ja maksafunktsiooni ning verepilti.
