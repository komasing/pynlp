

                             PAKENDI INFOLEHT: INFORMATSIOON KASUTAJALE

                                        Nootropil 333 mg/ml suukaudne lahus

                                                    Piratsetaam

              Enne ravimi võtmist lugege hoolikalt infolehte.
              -  Hoidke infoleht alles, et seda vajadusel uuesti lugeda.
              -  Kui teil on lisaküsimusi, pidage nõu oma arsti või apteekriga.
              -  Ravim on välja kirjutatud teile. Ärge andke seda kellelegi teisele. Ravim võib olla neile kahjulik,
                  isegi kui haigussümptomid on sarnased.
              -  Kui ükskõik milline kõrvaltoimetest muutub tõsiseks või kui te märkate mõnda kõrvaltoimet,
                  mida selles infolehes ei ole nimetatud, palun rääkige sellest oma arstile või apteekrile.

              Infolehes antakse ülevaade:
              1.   Mis ravim on Nootropil ja milleks seda kasutatakse
              2.   Mida on vaja teada enne Nootropili võtmist
              3.   Kuidas Nootropili võtta
              4.   Võimalikud kõrvaltoimed
              5.   Kuidas Nootropili säilitada
              6.   Lisainfo


              1.    MIS RAVIM ON NOOTROPIL JA MILLEKS SEDA KASUTATAKSE

              Nootropili kasutatakse täiendava ravimina kortikaalse müokloonuse korral. Selle haiguse puhul
              põhjustab närvisüsteem inimesel tahtmatuid sundliigutusi, mis väljendub eriti käte ja jalgade lihaste
              korduvates ja kiiretes tõmblustes.
              Nootropil 333 mg/ml suukaudse lahuse toimeaineks on piratsetaam, mis stimuleerib aju ainevahetust
              ja kesknärvisüsteemi.


              2.    MIDA ON VAJA TEADA ENNE NOOTROPILI VÕTMIST

              Ärge võtke Nootropili
              -  kui te olete allergiline (ülitundlik) piratsetaami, teiste, muud toimeainet sisaldavate, ent samasse
                 ravimiklassi kuuluvate ravimite või Nootropili mõne koostisosa suhtes;
              -  kui teil on aju verejooks või verevalum (hemorraagia);
              -  kui teil on väga raske neeruhaigus (kreatiniini kliirens alla 20 ml/min);
              -  kui teil on Huntingtoni tõbi (teatud päritav kesknärvisüsteemi haigus).

              Eriline ettevaatus on vajalik ravimiga Nootropil
              -  kui teil on verehüübimishäired, ebatavaline verejooks ja/või verevalum, oht verejooksule (nt mao-
                 soolehaavand), varem esinenud ajuinfarkt, eelseisev suur plaaniline operatsioon (k.a hambaravis)
                 või kui te kasutate vere hüübimist takistavaid ravimeid;
              -  kui teil on neerufunktsiooni puudulikkus, määrab teie arst sellele vastavalt Nootropili väiksema
                 annuse;
              -  kui te olete eakas ja vajalik on pikaajaline ravi, teostab teie arst regulaarselt vajalikud analüüsid ja
                 vajadusel määrab Nootropili väiksema annuse;
              -  ravi Nootropiliga ei tohi lõpetada järsku, sest müokloonusega patsiendil võib see esile kutsuda
                 haiguse taaspuhkemist või võõrutuskrampe.

              Võtmine koos teiste ravimitega
              Samaaegsel Nootropili ja kilpnäärme hormoonide kasutamisel võivad ilmneda kõrvaltoimed, nagu
              näiteks segasus, ärrituvus, unehäired.


             Nootropil võib tugevdada vere hüübimist takistavate ravimite toimet.
              Nootropil ei mõjuta krambivastaste ravimite (näiteks karbamasepiin, fenütoiin, fenobarbitaal ja
              valproaadid) toimet.

              Palun informeerige oma arsti või apteekrit, kui te kasutate või olete hiljuti kasutanud mingeid muid
              ravimeid, kaasa arvatud ilma retseptita ostetud ravimeid.

              Nootropili võtmine koos toidu ja joogiga
              Ravimi võtmine ei sõltu söögiaegadest.
              Puuduvad andmed kahjulikest koostoimetest alkoholiga.

              Rasedus ja imetamine
              Enne ravimi kasutamist pidage nõu oma arsti või apteekriga.
              Nootropili ei tohi kasutada raseduse ajal, välja arvatud juhul, kui see ei ole hädavajalik. Selle üle
              otsustab teie arst.
              Piratsetaam eritub rinnapiima. Piratsetaami ei tohi kasutada rinnaga toitmise ajal. Rinnaga toitmine
              tuleb katkestada, kui alustatakse ravi piratsetaamiga.
              Informeerige arsti, kui te olete rase, planeerite rasestuda või toidate last rinnaga.

              Autojuhtimine ja masinatega töötamine
              Arvestades individuaalseid erinevusi võib ravi alguses ja annuse suurendamisel esineda kerget unisust
              või teisi kesknärvisüsteemi mõjutavaid kõrvaltoimeid. Nendel juhtudel olge ettevaatlik täpsust
              nõudvate tööoperatsioonide sooritamisel, tööl tööpinkidel ja auto juhtimisel.

              Oluline teave mõningate Nootropili koostisainete suhtes
              Nootropil suukaudne lahus sisaldab umbes 1 mmol (ehk umbes 23 mg) naatriumi 24 g piratsetaami
              kohta (vastab 72 ml Nootropil lahusele). Sellega tuleb arvestada kontrollitud naatriumisisaldusega
              dieedil olevate patsientide puhul.
              Nootropil suukaudne lahus sisaldab glütserooli, mis võib tekitada peavalu, maoärritusnähte ja
              kõhulahtisust.
              Nootropil suukaudne lahus sisaldab metüülparahüdroksübensoaati ja propüülparahüdroksübensoaati,
              mis võivad tekitada allergilisi reaktsioone (ka hilistüüpi).


              3.   KUIDAS NOOTROPILI VÕTTA

              Võtke Nootropili alati täpselt nii, nagu arst on teile rääkinud. Kui te ei ole milleski kindel, pidage nõu
              oma arsti või apteekriga.
              Optimaalse annuse määrab arst igale patsiendile individuaalselt. Jälgige arsti ettekirjutusi.
              Tavaline annus ravi alguses on 7,2 g piratsetaami ööpäevas, mis vastab 22 ml Nootropil lahusele (1
              teelusikatäis on umbes 5 ml). Annust suurendatakse 4,8 g võrra (vastab 14 ml Nootropil lahusele)
              ööpäevas iga 3 või 4 päeva järel.
              Maksimaalne ööpäevane annus on 24 grammi piratsetaami, mis vastab 72 ml Nootropil lahusele.

              Ööpäevane annus jaotatakse 2 kuni 3 manustamiskorra vahel, näiteks hommikul, päeval ja õhtul.
              Ravimit võib võtta sõltumata söögiaegadest.

              Eakad patsiendid: eakatel patsientidel võib olla vajalik annuse vähendamine. Vajadusel määrab arst
              väiksema annuse.

              Neerufunktsiooni kahjustusega patsiendid: neerufunktsiooni kahjustusega patsientidel on vajalik
              annuse vähendamine. Väiksema annuse määrab arst.

              Maksafunktsiooni kahjustusega patsiendid: ainult maksafunktsiooni kahjustusega patsientidel ei ole
              annuse vähendamine vajalik.

              Kui te võtate Nootropili rohkem kui ette nähtud


             Kui olete võtnud liiga palju Nootropili lahust või kui laps on võtnud Nootropili lahust, pöörduge abi
              saamiseks oma arsti poole või lähimasse haiglasse. Võtke kaasa ravimi pakend. Vaja on teha
              maoloputus või kutsuda esile oksendamine.

              Kui te unustate Nootropili võtta
              Ärge võtke kahekordset annust, kui annus jäi eelmisel korral võtmata. Jätkake Nootropili võtmist nii
              nagu arst on määranud.

              Kui te lõpetate Nootropili võtmise
              Ärge lõpetage Nootropili ravi järsku, vaid tehke seda järk-järgult vastavalt arsti juhistele.

              Kui teil on lisaküsimusi selle ravimi kasutamise kohta, pidage nõu oma arsti või apteekriga.

              4.   VÕIMALIKUD KÕRVALTOIMED

              Nagu kõik ravimid, võib ka Nootropil põhjustada kõrvaltoimeid, kuigi kõigil neid ei teki.
              Kõrvaltoimete esinemissagedust defineeritakse järgmiselt:
              väga sage (esineb rohkem kui ühel kasutajal 10-st);
              sage (esineb 1-10 kasutajal 100-st);
              aeg-ajalt (esineb 1-10 kasutajal 1000-st);
              harv (esineb 1-10 kasutajal 10 000-st);
              väga harv (esineb vähem kui ühel kasutajal 10 000-st);
              teadmata (ei saa hinnata olemasolevate andmete alusel).

              Sagedased kõrvaltoimed
              Liiga kiire lihastalitlus (hüperkineesia), kehakaalu tõus, närvilisus.
              Aeg-ajalt esinevad kõrvaltoimed
              Unisus, depressioon, jõuetus.
              Teadmata sagedusega esinevad kõrvaltoimed
              Kalduvus verejooksu ja/või verevalumi tekkeks, pearinglus, kõhuvalu, ülakõhuvalu, kõhulahtisus,
              iiveldus, oksendamine, anafülaktiline reaktsioon, ülitundlikkus, koordineerimata liigutused, tasakaalu
              häired, epilepsia süvenemine, peavalu, unetus, ärritus, rahutus, hallutsinatsioonid, turse, nahapõletik,
              punetus, nõgestõbi.

              Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida
              selles infolehes ei ole nimetatud, palun rääkige sellest oma arstile või apteekrile.


              5.    KUIDAS NOOTROPILI SÄILITADA

              See ravimpreparaat ei vaja säilitamisel eritingimusi.
              Hoida laste eest varjatud ja kättesaamatus kohas.

              Ärge kasutage Nootropili pärast kõlblikkusaega, mis on märgitud karbil. Kõlblikkusaeg viitab kuu
              viimasele päevale.

              Ravimeid ei tohi ära visata kanalisatsiooni kaudu ega koos majapidamisprügiga. Küsige oma
              apteekrilt, kuidas hävitatakse ravimeid, mida enam ei vajata. Need meetmed aitavad kaitsta keskkonda.


              6.   LISAINFO

              Mida Nootropil sisaldab

              -    Toimeaine on piratsetaam. Iga ml Nootropil suukaudset lahust sisaldab 333,33 mg piratsetaami.
              -    Abiained on: 85% glütserool, metüülparahüdroksübensoaat, propüülparahüdroksübensoaat,
                   naatriumatsetaat, jää-äädikhape, puhastatud vesi.


             Kuidas Nootropil välja näeb ja pakendi sisu
              Nootropil 333 mg/ml suukaudne lahus on selge värvitu lahus.
              Nootropil 333 mg/ml on müügil 125 ml lahust sisaldavates klaaspudelites.

              Müügiloa hoidja:
              UCB Pharma Oy Finland
              Itsehallintokuja 6
              FI-02600 Espoo

              Soome

              Tootja:
              Nextpharma SAS
              17, Route de Meulan
              F-78520 Limay
              Prantsusmaa

              Lisaküsimuste tekkimisel selle ravimi kohta pöörduge palun müügiloa hoidja kohaliku esindaja poole:

              OÜ Medfiles
              Vasara 50
              50113 Tartu
              Telefon 730 5415
              Faks 730 5401

              Infoleht on viimati kooskõlastatud septembris 2011.
