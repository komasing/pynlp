

                             PAKENDI INFOLEHT: INFORMATSIOON KASUTAJALE

                                              CYCLODOL, 2 mg tabletid
                                             Triheksüfenidüülvesinikkloriid


                   Enne ravimi kasutamist lugege hoolikalt infolehte.
                       • Hoidke infoleht alles, et seda vajadusel uuesti lugeda.
                       • Kui teil on lisaküsimusi, pidage nõu oma arsti või apteekriga.
                       • Ravim on välja kirjutatud teile. Ärge andke seda kellelegi teisele. Ravim võib olla
                          neile kahjulik, isegi kui haigussümptomid on sarnased.
                       • Kui ükskõik milline kõrvaltoimetest muutub tõsiseks või kui te märkate mõnda
                          kõrvaltoimet, mida  selles infolehes ei ole nimetatud, palun rääkige sellest oma
                          arstile või apteekrile.

                   Infolehes antakse ülevaade:
                   1. Mis ravim on CYCLODOL ja milleks seda kasutatakse
                   2. Mida on vaja teada enne CYCLODOL’i kasutamist
                   3. Kuidas CYCLODOL’i kasutada
                   4. Võimalikud kõrvaltoimed
                   5. Kuidas CYCLODOL’i säilitada
                   6. Lisainfo


                   1. MIS RAVIM ON CYCLODOL JA MILLEKS SEDA KASUTATAKSE

                   CYCLODOL  (triheksüfenidüülvesinikkloriid)  tablettekasutatakse  parkinsonismi  ja
                   ravimitest põhjustatud ekstrapüramidaalsete häirete raviks.


                   2. MIDA ON VAJA TEADA ENNE CYCLODOL’I KASUTAMIST

                   Ärge kasutage CYCLODOL’i
                       • Kui te olete allergiline (ülitundlik) toimeaine triheksüfenidüülvesinikkloriidi või
                          preparaadi mõne koostisaine suhtes;
                       • Kui teil on ravimata kusepeetus;
                       • Kui teil on eesnäärme healoomuline suurenemine koos kusepeetusega;
                       • Kui  teil  on  kinnisenurga  glaukoom,  st  kõrge  silmasisese  rõhuga  seotud
                          nägemisnärvi ja võrkkesta funktsiooni kahjustus;
                       • Kui teil on mao-sooletrakti sulgus või ahenemine;
                       • Kui teil on kuseteede sulgus või ahenemine;
                       • Kui teil esineb südamepekslemine (tahhüarütmia);
                       • Ägeda alkoholimürgistuse korral;
                       • Psühhotroopsete (vaimset tegevust mõjustavate) ravimite või oopiumialkaloide või
                          nende derivaate sisaldavate ravimite mürgistuse korral;
                       • Ägeda segasusseisundi (äge deliirium ja mania) korral;
                       • Tardiivse düskineesia (korduvad sundliigutused) korral.

                   Kui  te ei ole kindel, kas mõni nimetatud vastunäidustus käib teie kohta, rääkige  enne
                   CYCLODOL’i kasutamist sellest oma arstile .


                  Eriline ettevaatus on vajalik ravimiga CYCLODOL
                   Enne ravimi tarvitamist konsulteerige arstiga ka juhul, kui:
                       • põete neeru- või maksahaigusi;
                       • teil on probleeme südame ja veresoontega;
                       • teil on kõrgenenud vererõhk;
                       • teil on mõni haigus, mis võib viia eluohtlikule kiirenenud südametegevusele (nt
                          türeotoksikoos, südamepuudulikkus);
                       • teil on myasthenia gravis (lihasnõrkusega kaasuv haigus);
                       • teil on psüühikahäired;
                       • teil on eesnäärme healoomuline suurenemine koos täieliku põie tühjenemisega;
                       • olete eakas (60 aastane või vanem).

                   Ravimi kasutamisel võib ilmneda mälu halvenemine ja kognitiivsete võimete langus, mis
                   ravi lõpetamisel tavaliselt möödub.

                   Patsientidel,  kellel  on  arterioskleroos  (arterite  lubjastumine)  või  kellel  see  ravim  on
                   avaldanud ebatavalist või ebatavalise tugevusega  toimet, võib  CYCLODOL  põhjustada
                   psüühikahäireid, ärrituvust või iiveldust ja oksendamist. Rasketel juhtudel võib arst ravi
                   mõneks päevaks katkestada või muuta annust.

                   Antipsühhootiliste ravimite pikaajalise kasutamise korral või ka pärast nende kasutamise
                   lõpetamist võib mõnedel patsientidel tekkida hilisdüskineesia (korduvad sundliigutused).

                   Algstaadiumis  olev  glaukoom võib  CYCLODOL’iga  ravi  käigus  ägeneda.  Seetõttu  on
                   vajalik regulaarne silmasisese rõhu kontroll.

                   Ravi CYCLODOL’iga, eriti  pikaajalist ravi, ei tohi äkiliselt katkestada. Haigussümptomite
                   taastumise vältimiseks tuleb ravi lõpetada annust järk-järgult vähendades. Teie arst selgitab
                   teile, kuidas seda teha.

                   CYCLODOL’i võidakse kuritarvitada hallutsinogeense ja euforiseeriva toime tõttu.
                   Ravimi  kuritarvitamise  korral  ei  tohi  ravi  abstinentsisündroomi  vältimiseks  äkiliselt
                   katkestada.

                   Kasutamine koos teiste ravimitega
                   Palun informeerige oma arsti, kui te kasutate või olete hiljuti kasutanud mingeid muid
                   ravimeid, kaasa arvatud ilma retseptita ostetud ravimeid.

                   Eriti oluline on teavitada arsti, kui te kasutate alljärgnevaid ravimeid:
                     –  amantadiin (viirusevastane ravim),
                     –  allergiavastased ravimid (nt difenhüdramiin, prometasiin, klemastiin),
                     –  antipsühhootikumid (nt kloorpromasiin ),
                     –  tritsüklilised  antidepressandid  depressiooni  raviks  (nt  imipramiin,  trimipramiin,
                        amitriptüliin),
                     –  nn monoamiinoksüdaasi inhibiitorid depressiooni raviks (nt moklobemiid).
                   Nende ravimite samaaegne kasutamine suurendab selliste kõrvaltoimete, nagu  suukuivus,
                   ähmane nägemine, kõhukinnisus ja kusepeetus, tekke riski.

                   Teavitage oma arsti, kui te kasutate:
                     –  parasümpatomimeetikume (nt  pilokarpiin, karbakoliin, neostigmiin),
                     –  levodopat (parkinsonismivastane ravim).

                   Düsopiramiidi samaaegne kasutamine suurendab kõrvaltoimete tekke riski.


                  Keele alla manustatavate ravimite toime võib CYCLODOL’iga samaaegsel kasutamisel
                   nõrgeneda (suukuivuse tõttu).

                   Kuna CYCLODOL pärsib soole motoorikat, võib teiste ravimite imendumine aeglustuda.

                   CYCLODOL nõrgendab tsisapriidi, metoklopramiidi ja domperidooni toimet seedetrakti.

                   Alkoholi  või  teiste  kesknärvisüsteemi  depressantide  sedatiivne  toime  võib  tugevneda
                   CYCLODOL’iga samaaegsel kasutamisel.

                   CYCLODOL’i kasutamine koos toidu ja joogiga
                   Tablette tuleb võtta enne sööki või koos toiduga.
                   Selle ravimi kasutamise ajal tuleb hoiduda alkoholi tarvitamisest.

                   Rasedus ja imetamine
                   Enne ravimi tarvitamist pidage nõu arsti või apteekriga.
                   Triheksüfenidüül  läbib  platsentaarbarjääri.  CYCLODOL’i  võib  raseduse  ajal  kasutada
                   üksnes  arsti  loal  pärast  hoolikat  kaalumist  ja  kui  ravist  loodetav  kasu  emale  ületab
                   võimaliku ohu lootele.
                   Triheksüfenidüül eritub rinnapiima.  Kui on vajalik ravi CYCLODOL’iga jätkata, tuleb
                   rinnaga toitmine katkestada.

                   Autojuhtimine ja masinatega töötamine
                   Kui ravi käigus tekib nägemise hägunemine või tähelepanuvõime langus, tuleb hoiduda
                   sõidukijuhtimisest ja masinatega töötamisest.

                   Oluline teave mõningate CYCLODOL’i koostisainete suhtes
                   See ravim sisaldab sahharoosi. Kui arst on teile öelnud, et te ei talu teatud suhkruid, võtke enne
                   selle ravimi kasutamist ühendust arstiga.


                   3. KUIDAS CYCLODOL’I KASUTADA

                   Kasutage CYCLODOL’i alati täpselt nii nagu arst on määranud. Kui te ei ole milleski
                   kindel, pidage nõu oma arsti või apteekriga.

                   CYCLODOL  tablette võib  võtta  enne  sööki  või  söögi  ajal. Kui ravimi võtmisel tekib
                   suukuivus, on soovitav manustada enne sööki, sest vastasel juhul võib tekkida iiveldus.
                   Annustamine ja ravi kestus on individuaalne ning selletõttu määrab annuse alati arst.

                   Täiskasvanud
                   Algannusena  manustatakse  tavaliselt 1 mg  (½ tabletti)  ööpäevas.  Annust  suurendatakse
                   järk-järgult, 2 mg (ühe tableti) kaupa iga 3...5 päeva järel. Sõltuvalt saavutatud raviefektist
                   on tavaline säilitusannus 6...10 mg (3…5 tabletti) ööpäevas, jagatuna 3...4 üksikannuseks.
                   Rasketel  juhtudel  võib  osutuda  vajalikuks  annus  12...16 mg  (6...8 tabletti)  ööpäevas,
                   jagatuna 3...4 üksikannuseks. Maksimaalne lubatud ööpäevane annus on 16 mg.
                   Ravi  lõpetamise või  alternatiivse  ravi  alustamise korral tuleb CYCLODOL’i  annuseid
                   vähendada järk-järgult.
                   Manustamisel koos levodopaga võib arst mõlema ravimi annuseid vähendada. Tavaliselt on
                   sellisel juhul piisav 3...6 mg CYCLODOL’i ööpäevas, jagatuna kaheks üksikannuseks.

                   Ravi  lõpetamise või  alternatiivse  ravi  alustamise korral tuleb CYCLODOL’i  annuseid
                   vähendada järk-järgult. Ravi ei tohi järsult katkestada. Teie arst selgitab teile, kuidas seda
                   teha.


                  Eakad
                   Kuna  eakad  ja  arterioskleroosi  põdevad  patsiendid  on  ravimi  kõrvaltoimete  suhtes
                   tundlikumad  ja  vastuvõtlikumad,  tuleb  neile  manustada  CYCLODOL’i  väiksemaid
                   annuseid (vt ka lõik Eriline ettevaatus on vajalik ravimiga CYCLODOL).

                   Lapsed
                   Lastel CYCLODOL’i ei kasutata.

                   Kui teile tundub, et CYCLODOL’i toime on liiga tugev või liiga nõrk, rääkige sellest oma
                   arstile või apteekrile.

                   Kui te kasutate CYCLODOL’i  rohkem kui ette nähtud
                   Sümptomid:  pupillide  laienemine,  kuivad  limaskestad,  kiirenenud  südametegevus,
                   kõhukinnisus,  palavik.  Esineda  võivad  ka  kesknärvisüsteemi  häired  nagu  ärrituvus,
                   segasusseisundid ja/või teadvushäired. Raskema mürgistuse korral võib tekkida kooma ja
                   hingamise seiskus.
                   Üleannustamisnähtude ilmnemisel või  üleannustamise kahtluse  korral pöörduge
                   viivitamatult arsti poole. Võtke ravimi pakend arsti juurde kaasa.
                   Patsiendil  tuleb  kutsuda  esile  oksendamine,  anda  juua  suurtes  kogustes,  teha  külmi
                   kompresse.
                   Teavitage arsti eelnevalt kasutuselevõetud meetmetest.

                   Kui te unustate CYCLODOL’i võtta
                   Võtke annus niipea, kui teile meelde tuleb. Kui on juba aeg võtta järgmine annus, jätke
                   unustatud annus vahele ja järgige edaspidi tavalist raviskeemi. Ärge võtke topeltannust.

                   Kui te lõpetate CYCLODOL’i kasutamise
                   Ravi CYCLODOL’iga ei tohi äkiliselt katkestada, kuna esmased haigussümptomid võivad
                   taastuda (vt ka lõik Eriline ettevaatus on vajalik ravimiga CYCLODOL). Kui te soovite
                   CYCLODOL’i  kasutamist  lõpetada, pidage nõu  oma arstiga, kuidas annust järk-järgult
                   vähendada.


                   4. VÕIMALIKUD KÕRVALTOIMED

                   Nagu kõik ravimid, võib ka CYCLODOL põhjustada kõrvaltoimeid, kuigi kõigil neid ei
                   esine.

                   Väga sage (esineb rohkem kui ühel patsiendil 10-st)
                       - suukuivus, iiveldus
                       - ähmane nägemine, akommodatsioonihäired

                   Sage (esineb rohkem kui ühel patsiendil 100-st, kui vähem kui ühel patsiendil 10-st)
                       - pearinglus, unisus
                       - ärevus
                       - väsimus

                   Aeg-ajalt (esineb rohkem kui ühel patsiendil 1000-st, kui vähem kui ühel patsiendil 100-st)
                       - ülitundlikkus
                       - kõhukinnisus, kõhuvalu
                       - südamepekslemine
                       - kusepeetus
                       - närvilisus, unetus, mälu halvenemine

                   Harv (esineb rohkem kui ühel patsiendil 10 0000-st, kui vähem kui ühel patsiendil 1000-st)


                      -pupillide laienemine, higierituse vähenemine

                   Väga harv (esineb vähem kui ühel patsiendil 10 000-st)
                       - valguskartus (fotofoobia)
                       - aeglustunud südame löögisagedus
                       - kinnisenurga  glaukoom  (on  seotud  silmasisese  rõhu  tõusuga,  seetõttu  tuleks
                          silmasisest rõhku regulaarselt jälgida)

                   Teadmata (ei saa hinnata olemasolevate andmete alusel)
                       - oksendamine

                   Patsientidel,  kes  kasutavad  CYCLODOL’i  suuremaid  annuseid  või  eelsoodumusega
                   (arterioskleroos, kõrge iga või varem esinenud ülitundlikkus mõne ravimi suhtes, vt ka lõik
                   Eriline  ettevaatus  on  vajalik  ravimiga  CYCLODOL)  patsientidel  võivad  tekkida
                   segasusseisundid  (eriti  eakatel),  hajameelsus,  ebaloomulikult  kõrgendatud  meeleolu
                   (eufooria), kerge  ärrituvus,  meelepetted, oksendamine  või iiveldus.  Sellisel  juhularst
                   soovitab  ravi  katkestada.  Annuse  vähendamisel  või  ravi  katkestamisel  kõrvaltoimed
                   kaovad.

                   On andmeid  hallutsinogeense ja euforiseeriva toime kohta (vt ka lõik Eriline ettevaatus on
                   vajalik  ravimiga  CYCLODOL).  Ravimi  kuritarvitamise  korral  ei  tohi  selle  kasutamist
                   võimaliku võõrutussündroomi vältimiseks äkiliselt lõpetada.

                   Kui  ükskõik  milline  kõrvaltoimetest  muutub  tõsiseks  või  kui  te  märkate  mõnda
                   kõrvaltoimet, mida selles infolehes ei ole nimetatud, palun rääkige sellest oma arstile või
                   apteekrile.


                   5. CYCLODOL’I SÄILITAMINE

                   Hoida temperatuuril kuni 25 °C.
                   Hoida originaalpakendis valguse eest kaitstult.

                   Hoida laste eest varjatud ja kättesaamatus kohas.

                   Ärge  kasutage  CYCLODOL’i     pärast pakendile märgitud  kõlblikkusaja lõppu.
                   Kõlblikkusaeg viitab kuu viimasele päevale.

                   Ravimeid ei tohi ära visata kanalisatsiooni kaudu ega koos majapidamisprügiga. Küsige
                   oma apteekrilt, kuidas hävitatakse ravimeid, mida enam ei vajata. Need meetmed aitavad
                   kaitsta keskkonda.


                   6. LISAINFO

                   Mida CYCLODOL sisaldab
                   -  Toimeaine on triheksüfenidüülvesinikkloriid (Trihexyphenidyli hydrochloridum).
                   1 tablett sisaldab 2 mg triheksüfenidüülvesinikkloriidi.

                   -  Abiained on sahharoos, kartulitärklis, mikrokristalne tselluloos, kaltsiumstearaat.

                   Kuidas CYCLODOL välja näeb ja pakendi sisu
                   Valged, ümmargused, lamedad kaldservaga tabletid.


                  25 tabletti alumiiniumfooliumist ja PVC-kilest blisterpakendis.
                   2 blisterpakendit kartongkarbis.

                   Müügiloa hoidja ja tootja
                   AS Grindeks.
                   Krustpils 53, Rīga, LV-1057, Läti.
                   Tel.: +371 67083205
                   Faks: +371 67083505
                   E-mail: grindeks@grindeks.lv

                   Lisaküsimuste  tekkimisel selle  ravimi kohta pöörduge palun müügiloa hoidja  kohaliku
                   esindaja poole:

                   AS Grindeks Eesti filiaal,
                   Tondi 33, 11316 Tallinn
                   Tel. +372 6120224
                   Faks: +372 6120331.

                   Infoleht  on viimati kooskõlastatud detsembris 2011
