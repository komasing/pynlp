

                             PAKENDI INFOLEHT: INFORMATSIOON KASUTAJALE

                                       TAMOXIFEN „EBEWE” 10 mg tabletid
                                       TAMOXIFEN „EBEWE” 20 mg tabletid
                                                    Tamoksifeen

                  Enne ravimi võtmist lugege hoolikalt infolehte.
                  -   Hoidke infoleht alles, et seda vajadusel uuesti lugeda.
                  -   Kui teil on lisaküsimusi, pidage nõu oma arsti või apteekriga.
                  -   Ravim on välja kirjutatud teile. Ärge andke seda kellelegi teisele. Ravim võib olla neile
                       kahjulik isegi kui haigussümptomid on sarnased.
                  -   Kui ükskõik milline kõrvaltoimetest muutub tõsiseks või kui te märkate mõnda
                       kõrvaltoimet, mida selles infolehes ei ole nimetatud, palun rääkige sellest oma arstile
                       või apteekrile.

                  Infolehes antakse ülevaade:
                  1.  Mis ravim on Tamoxifen „Ebewe” ja milleks seda kasutatakse
                  2.  Mida on vaja teada enne Tamoxifen „Ebewe” võtmist
                  3.  Kuidas Tamoxifen „Ebewe”-t võtta
                  4.  Võimalikud kõrvaltoimed
                  5   Kuidas Tamoxifen „Ebewe”-t säilitada
                  6.  Lisainfo


                  1.  MIS RAVIM ON TAMOXIFEN EBEWE JA MILLEKS SEDA KASUTATAKSE

                  Tamoksifeeni kasutatakse rinnanäärme vähi raviks. Seda võib kasutada ainsa ravimina, kuid
                  sagedamini kasutatakse seda koos teiste kasvajavastaste ravimitega.


                  2.  MIDA ON VAJA TEADA ENNE TAMOXIFEN „EBEWE” VÕTMIST

                  Ärge võtke Tamoxifen „Ebewe”-t:
                 -  kui te olete allergiline (ülitundlik ) tamoksifeeni või Tamoxifen „Ebewe” mõne koostisosa
                     suhtes,
                 -  kui teil on raskekujuline trombotsütopeenia, leukopeenia või hüperkaltseemia,
                 -  kui te olete rase.

                  Eriline ettevaatus on vajalik ravimiga Tamoxifen „Ebewe”:
                  Eriline ettevaatus ning patsiendi jälgimine on vajalik järgmistel juhtudel:
                  maksa- ja neeruhaigus, suhkurtõbi, trombembooliline haigus anamneesis, nägemishäired.
                  Tamoksifeenraviga seoses on teatatud endomeetriumi muutuste, sh hüperplaasia, polüüpide ja
                  vähi esinemissageduse suurenemisest. Suurenenud esinemissagedus ja profiil viitavad sellele,
                  et tekkemehhanism on seotud tamoksifeeni östrogeensete omadustega.
                  Enne ravi alustamist ja regulaarselt ravi ajal (vähemalt 6-kuulise intervalliga) peab tegema
                  günekoloogilise uuringu ja siseelundite uuringud. Koheselt tuleb uurida patsienti, kes on
                  tamoksifeenravil või on ravi saanud varem ja kellel tekivad ebanormaalne vaginaalne
                  vereeritus või ebaregulaarne menstruaaltsükkel, vaginaalne eritis ja sellised sümptomid nagu
                  väikevaagna valu või survetunne.
                  Tamoksifeeniga ravitavaid naispatsiente tuleb hoolikalt kontrollida endomeetriumi
                  hüperplaasia suhtes. Atüüpilise hüperplaasia tekkimisel tuleb selle ravi ajaks tamoksifeeni
                  manustamine katkestada ning enne tamoksifeenravi taasalustamist kaaluda emaka kirurgilist
                  eemaldamist.


                 Nägemishäiretena on kirjeldatud nägemisteravuse langust, sarvkesta muutusi, katarakte ja
                  retinopaatiat (võrkkesta kahjustus). Seetõttu on oftalmoloogilised uuringud soovitatavad enne
                  ravi alustamist ja perioodiliselt ravi ajal ning nägemishäirete tekkimisel. Uuringud
                  võimaldavad avastada sarvkesta muutusi ja võrkkesta kahjustusi algjärgus, mil need võivad
                  olla pöörduvad ravi peatamisel.
                  Olemasoleva maksahaiguse korral tuleb hoolikalt kontrollida maksa seisundit. Regulaarselt
                  tuleb kontrollida verenäitajaid (eriti trombotsüüte), maksa- ja neerutalitlust, seerumi kaltsiumi
                  ja veresuhkru sisaldust. Metastaaside varajaseks avastamiseks on soovitatav perioodiliselt
                  teha kopsude ja luude röntgenuuringud ning maksa ultraheliuuring.

                  Tamoxifen „Ebewe” võtmine koos toidu ja joogiga
                  Toidu toimet tamoksifeeni imendumisele ei ole uuritud. Mõju on ebatõenäoline.

                  Rasedus ja imetamine
                  Enne ravimi kasutamist pidage nõu arsti või apteekriga.
                  Tamoksifeeni ei tohi raseduse ajal manustada. Tamoksifeeniga ravitud naistel on teatatud
                  spontaansetest abortidest, sünnidefektidest ja loote surmadest, kuigi põhjuslikku seost
                  tamoksifeeniga ei ole tõestatud.
                  Enne ravi alustamist ja ravi ajal tuleb rasedus välistada. Pärast ravi lõppu tuleb
                  kontratseptiivseid vahendeid kasutada vähemalt 3 kuu jooksul. Suukaudsed
                  rasestumisvastased hormoontabletid on vastunäidustatud. Enne ravi alustamist on soovitatav
                  ravimivaba periood.

                  Ei ole teada, kas tamoksifeen eritub rinnapiima. Rinnaga toitmise ajal ei ole tamoksifeenravi
                  soovitatav.

                  Autojuhtimine ja masinatega töötamine:
                  Tamoksifeenravi ei mõjuta tõenäoliselt autojuhtimis- ja masinate käsitsemise võimet.

                  Võtmine koos teiste ravimitega:
                  Palun informeerige oma arsti, kui te kasutate või olete hiljuti kasutanud mingeid muid
                  ravimeid, kaasa arvatud ilma retseptita ostetud ravimeid.
                  Samaaegse ravi korral östrogeene sisaldavate hormoonravimitega võib väheneda mõlema
                  ravimi toime (nt suukaudse rasestumisvastase ravimi usaldusväärsuse vähenemine).
                  Tamoksifeeni samaaegsel kasutamisel kumariinitüüpi antikoagulantidega võib
                  hüübimisvastane toime tugevneda (protrombiiniaja märkimisväärne pikenemine).
                  Tamoksifeeni samaaegsel kasutamisel trombotsüütide agregatsiooni inhibiitoritega võib
                  trombotsütopeenilise faasi ajal suureneda veritsuste risk. Soovitatav on pidevalt jälgida
                  verehüübimisnäitajaid.
                  Tamoksifeeni kasutamisel koos tsütotoksiliste ainetega on teatatud trombembooliliste häirete
                  esinemissageduse suurenemisest.
                  Samaaegsel bromokriptiini kasutamisel on näidatud tamoksifeeni ja tema aktiivse metaboliidi
                  N-demetüültamoksifeeni sisalduse suurenemist seerumis.


                  3.  KUIDAS TAMOXIFEN „EBEWE”-t VÕTTA

                  Võtke Tamoxifen „Ebewe”-t alati täpselt nii nagu arst on teile rääkinud. Kui te ei ole milleski
                  kindel, pidage nõu oma arsti või apteekriga.
                  Tavaline annus on 20 mg ööpäevas. Kaugelearenenud kasvajaga patsientidel on kasutatud
                  annuseid 30 mg või 40 mg ööpäevas.
                  Eakatel patsientidel või neeru- või maksafunktsiooni häirega patsientidel ei ole vaja annust
                  kohandada.
                  Lastele ei ole annuseid kindlaks määratud.


                 Tamoksifeeni maksimaalne lubatud annus ööpäevas on 40 mg. Objektiivne ravivastus ilmneb
                  tavaliselt 4…10 ravinädala jooksul, kuid luumetastaasidega patsientidel võib ravivastus
                  ilmneda alles mitme kuu pärast.
                  Ravi kestus sõltub haiguse raskusest. Tavaliselt on ravi pikaajaline või kestab kuni haiguse
                  retsidiveerumiseni.

                  Kui Teil on tunne, et Tamoxifen „Ebewe” toime on liiga tugev või liiga nõrk, pidage nõu oma
                  arsti või apteekriga.

                  Tabletid tuleb sisse võtta koos vähese vedelikuga.
                  Kui tuleb võtta enam kui 1 tablett ööpäevas, võib ööpäevase annuse võtta korraga või jaotada
                  kaheks üksikannuseks.

                  Kui te võtate Tamoxifen „Ebewe”-t rohkem kui ette nähtud
                  Üleannustamise korral või kui teil tekivad tõsised kõrvaltoimed võtke koheselt ühendust
                  arstiga. Katseloomadele manustatud tamoksifeeni suured annused on avaldanud östrogeenset
                  toimet. Ägedast üleannustamisest inimestel ei ole teatatud.

                  Kui te unustate Tamoxifen „Ebewe”-t võtta:
                  Ärge võtke kahekordset annust, kui ravim jäi eelmisel korral võtmata.

                  Enne ükskõik millise ravimi võtmist pidage nõu arsti või apteekriga.


                  4.  VÕIMALIKUD KÕRVALTOIMED

                  Nagu kõik ravimid, võib ka Tamoxifen „Ebewe” põhjustada kõrvaltoimeid, kuigi kõigil neid
                  ei teki.

                  Tamoksifeen võib põhjustada järgmisi kõrvaltoimeid:
                  Kõige sagedamini teatatud kõrvaltoimed on tingitud tamoksifeeni antiöstrogeensest toimest;
                  nende hulka kuuluvad kuumahood, vaginaalne vereeritus, vaginaalne eritis ja vulva sügelus.
                  Teiste kõrvaltoimetena võivad ilmneda vedelikupeetus, iiveldus, oksendamine ja harvem
                  tuumori ägenemine, peapööritus, nahalööbed ja kiilanemine, väsimus ja peavalu.
                  Meestel võivad tekkida impotentsus või libiido kadumine.
                  Harva võivad tekkida anoreksia (isutus), maitsetundlikkuse häired, kõhukinnisus,
                  kõhulahtisus, jalakrambid, depressioonihood ja kiilanemine või juuste kasvu tugevnemine.
                  Premenopausaalses eas naistel võib menstruatsioon lakata.
                  Premenopausaalses eas naistel on tamoksifeenravi ajal aeg-ajalt täheldatud mööduvat
                  tsüstiliste munasarjade turset.
                  Vähestel luumetastaasidega patsientidel on ravi alustamisel tekkinud hüperkaltseemia. Ravi
                  alustamisel on võimalikud luu- ja tuumori valu tugevnemine ja suurenenud erüteem
                  nahakollete ümber, mida võib pidada ravile allumise märgiks. Võimalik on olemasolevate
                  nahakollete suurenemine või uute tekkimine.
                  Tõsisemad kõrvaltoimed on: leukopeenia ja/või trombotsütopeenia (trombotsüütide arv
                  tavaliselt 80000...90000/mm 3 ) ja väga harva neutropeenia ja patsütopeenia.

                  Tamoksifeenraviga on seostatud endomeetriumi proliferatiivsete muutuste esinemissageduse
                  tõusu, sh endomeetriumi hüperplaasia, polüüpide, endometrioosi ja väga harva
                  endomeetriumivähi teket. Endomeetriumivähi risk suureneb ravi kestusega ja on hinnatud, et
                  tamoksifeenravi saanud naistel on see 2...3 korda suurem, võrreldes ravi mittesaanutega.
                  Siiski kaalub rinnanäärmevähi ravist oodatav kasu üles endomeetriumi kasvajaga seotud
                  igasuguse riski.


                 Võivad tekkida nägemishäired, sh nägemisteravuse langus, sarvkesta muutused, katarakt ja
                  retinopaatia. Need kõrvaltoimed võivad sõltuda annusest ja ravi kestusest ning olla pöörduvad
                  pärast tamoksifeenravi lõpetamist.
                  Sageli on teatatud tromboosi tekkest; väga harva kopsuarteri trombembooliast.
                  Tamoksifeeni manustamisel koos tsütotoksiliste ainetega võib trombembooliate risk
                  suureneda.
                  Tamoksifeenil on toime seerumi lipiididele; väga harva on teatatud hüpertriglütserideemia
                  tekkest, osadel juhtudel koos pankreatiidiga.
                  Tamoksifeeni on seostatud maksaensüümide aktiivsuse suurenemisega ja harvadel juhtudel
                  tõsisema maksakahjustusega, sealhulgas rasvmaks, kolestaas ja hepatiit.
                  Harva võivad tekkida ülitundlikkusreaktsioonid, sh nahalööve, angioödeem, multiformne
                  erüteem, Stevens-Johnsoni sündroom ja bulloosne pemfigoid.
                  Enamus nendest kõrvaltoimetest on pöörduvad ja tihti alluvad need annuse vähendamisele.

                  Kui ükskõik milline kõrvaltoimetest muutub tõsiseks või kui te märkate mõnda kõrvaltoimet,
                  mida selles infolehes ei ole nimetatud, palun rääkige sellest oma arstile või apteekrile.


                  5.    KUIDAS TAMOXIFEN „EBEWE”-t SÄILITADA

                  Hoida laste eest varjatud ja kättesaamatus kohas.
                  Hoida temperatuuril 15°C....25 °C.
                  Hoida välispakendis valguse ja niiskuse eest kaitstult.
                  Ärge kasutage Tamoxifen „Ebewe”-t pärast kõlblikkusaega, mis on märgitud pakendil.
                  Kõlblikkusaeg viitab kuu viimasele päevale.

                  Ravimeid ei tohi ära visata kanalisatsiooni kaudu ega koos majapidamisprügiga. Küsige oma
                  apteekrilt, kuidas hävitatakse ravimeid, mida enam ei vajata. Need meetmed aitavad kaitsta
                  keskkonda.


                  6.  LISAINFO

                  Mida Tamoxifen „Ebewe” sisaldab
                  -     Toimeaine on tamoksifeen. Iga Tamoxifen „Ebewe” tablett sisaldab 10 mg või 20 mg
                         tamoksifeeni.
                  -     Abiained on laktoos, mikrokristalne tselluloos, maisitärklis, kolloidne ränidioksiid,
                         magneesiumstearaat.

                  Kuidas Tamoxifen „Ebewe” välja näeb ja pakendi sisu
                  Peaaegu valged ümarad tabletid poolitusvaoga ühel küljel.
                  Polüpropüleen-pudel polüetüleen-korgiga. Pudelis 30 tabletti (10 mg või 20 mg).

                  Müügiloa hoidja ja tootja
                  EBEWE Pharma Ges.m.b.H. Nfg. KG
                  A-4866 Unterach, Austria

                  Lisaküsimuste tekkimisel selle ravimi kohta pöörduge palun müügiloa hoidja kohaliku
                  esindaja poole:
                  OÜ Covalent Pärnu mnt 102c, Tallinn 11312, Eesti
                  Telefon 6600945 Faks 6600946

                  Tekst on kooskõlastatud:septembris 2010
