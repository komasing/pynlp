

                             PAKENDI INFOLEHT: INFORMATSIOON KASUTAJALE

                                   Maxipime 1 g, süste- või infusioonilahuse pulber
                                   Maxipime 2 g, süste- või infusioonilahuse pulber

                                                     Tsefepiim

              Enne ravimi kasutamist lugege hoolikalt infolehte.
              -    Hoidke infoleht alles, et seda vajadusel uuesti lugeda.
              -    Kui teil on lisaküsimusi, pidage nõu oma arsti või apteekriga.
              -    Ravim on välja kirjutatud teile. Ärge andke seda kellelegi teisele. Ravim võib olla neile
                   kahjulik, isegi kui haigussümptomid on sarnased.
              -    Kui ükskõik milline kõrvaltoimetest muutub tõsiseks või kui te märkate mõnda kõrvaltoimet,
                   mida selles infolehes ei ole nimetatud, palun rääkige sellest oma arstile või apteekrile.

              Infolehes antakse ülevaade:
              1.   Mis ravim on Maxipime ja milleks seda kasutatakse
              2.   Mida on vaja teada enne Maxipime kasutamist
              3.   Kuidas Maxipime kasutada
              4.   Võimalikud kõrvaltoimed
              5.   Kuidas Maxipime säilitada
              6.   Lisainfo


              1. MIS RAVIM ON MAXIPIME JA MILLEKS SEDA KASUTATAKSE

              Maxipime on laiatoimeline neljanda põlvkonna tsefalosporiinide gruppi kuuluv antibiootikum, mis
              pärsib bakteri rakukesta sünteesi. Maxipime kasutatakse nii täiskasvanutel kui ka lastel tsefepiimile
              (Maxipime toimeaine) tundlike bakterite poolt põhjustatud infektsioonide raviks või ka esialgseks
              empiiriliseks raviks kuni tundlikkuse kohta andmete saamiseni.


              2. MIDA ON VAJA TEADA ENNE MAXIPIME KASUTAMIST

              Ärge kasutage Maxipime
                   Kui te olete ülitundlik (allergiline) tsefepiimi või Maxipime mõne koostisaine suhtes.
                   Kui teil on olnud varasemalt ülitundlikkus (allergia) mõne tsefalosporiini, penitsilliinide või
                   teiste beetalaktaamantibiootikumide suhtes.

              Eriline ettevaatus on vajalik ravimiga Maxipime
                   Neerupuudulikkuse korral võib olla vajalik vähendada annust või pikendada intervalli
                   manustamiskordade vahel.
                   Kõhulahtisuse tekkimisel antibiootikumi kasutamisel või mõni aeg pärast seda võib vajalikuks
                   osutuda täiendav asjakohane ravi.

              Kasutamine koos teiste ravimitega
              Palun informeerige oma arsti või apteekrit kui te kasutate või olete hiljuti kasutanud mingeid muid
              ravimeid, kaasa arvatud ilma retseptita ostetud ravimeid.
              Mõnede võimalikku nefrotoksilisust põhjustavate ravimite, nagu amiinoglükosiidantibiootikumid ja
              tugevad diureetikumid, samaaegsel kasutamisel tuleb hoolikalt jälgida neerufunktsiooni.

              Rasedus ja imetamine
              Enne ravimi kasutamist pidage nõu arstiga.

              Raseduse ajal võib Maxipime kasutada ainult hädavajadusel. Loomkatsetes ei ole ilmnenud kahjulikke
              toimeid lootele, kuid vastavaid uuringuid rasedatel ei ole läbi viidud.


             Maxipime eritub rinnapiima. Pidage nõu oma arstiga kas te võite jätkata lapse rinnaga toitmist
              Maxipime kasutamise ajal.

              Autojuhtimine ja masinatega töötamine
              Hoiduge sellest, kui teil esineb mõni kõrvaltoime (näiteks peapööritus või iiveldus), mille tõttu
              autojuhtimise või masinate käsitsemise võime on häiritud.


              3. KUIDAS MAXIPIME KASUTADA

              Kasutage Maxipime vastavalt arsti soovitustele. Teile määratud ravimi annus ja manustamise intervall
              sõltub neerufunktsiooni tasemest ja nakkusest.

              Maxipime kasutatakse tavaliselt haiglatingimustes kas koos teiste antibiootikumidega või üksi. Seda
              manustatakse (pärast pulbri lahustamist) veenisisese infusioonina või mõnikord ka lihasesisese
              süstena. Maxipime-ravi kestvuse otsustab arst vastavalt infektsioonile, seda põhjustavate bakterite
              tundlikkusele, ravivastusele ja individuaalsele taluvusele.

              Kui teil on lisaküsimusi selle ravimi kasutamise kohta, pidage nõu oma arstiga.


              4. VÕIMALIKUD KÕRVALTOIMED

              Nagu kõik ravimid, võib ka Maxipime põhjustada kõrvaltoimeid, kuigi kõigil neid ei teki.

              Ootamatult ilmnev sügelev lööve (kublad), turse kätel, jalalabadel, pöidadel, näol, huultel, suus või
              kõris (võib põhjustada hingamis- või neelamishäireid) võib olla raske allergilise reaktsiooni
              (anafülaksia) tunnuseks. See on väga tõsine kõrvaltoime ning vajab otsekohest arstiabi.
              Krambid või teadvuse häired ja hallutsinatsioonid ning kooma on esinenud harva ning võivad olla
              seotud kas neerufunktsiooni häire või ravimi liiga suure annusega.
              Turustamisjärgsel perioodil on üksikjuhtudel teatatud epidermise toksilise nekrolüüsi, Stevensi-
              Johnsoni sündroomi, multiformse erüteemi, neerupuudulikkuse ja toksilise nefropaatia esinemisest.
              Rääkige esimesel võimalusel arstile, kui teil peaks ilmnema mõni loetletud kõrvaltoimetest.

              Sagedasteks kõrvaltoimeteks on olnud manustamiskoha reaktsioonid (valu, põletik, flebiit),
              kõhulahtisus ja lööve.
              Aeg-ajalt on esinenud suu limaskesta kandidoosi, tupe limaskesta põletikku, peavalu, koliiti
              (sealhulgas pseudomembranoosset koliiti), iiveldust, oksendamist, nahapunetust, nõgestõbe,
              sügelemist, palavikku.
              Harva on esinenud kandidoosi, paresteesiat, maitsetundlikkuse häireid, peapööritust, hingeldust,
              kõhuvalu, kõhukinnisust, genitaalide kihelust, külmavärinaid.

              Mõned kõrvaltoimed on ilmnenud vereanalüüside vastustes: protrombiini aja või partsiaalse
              tromboplastiini aja pikenemine, eosinofiilia, aneemia (aplastiline või hemolüütiline),
              trombotsütopeenia, leukopeenia, neutropeenia või agranulotsütoos, aluselise fosfataasi, alaniini või
              aspartaadi aminotransferaasi aktiivsuse suurenemine, bilirubiini, uurea või kreatiniini taseme
              suurenemine.

              Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida
              selles infolehes ei ole nimetatud, palun rääkige sellest oma arstile.

              5. KUIDAS MAXIPIME SÄILITADA

              Hoida temperatuuril kuni 25°C.
              Hoida originaalpakendis, valguse eest kaitstult.
              Pärast lahustamist (nagu kirjeldatud allpool) on Maxipime stabiilne 24 tundi säilitamisel
              toatemperatuuril kuni 25°C.


             Hoida laste eest varjatud ja kättesaamatus kohas.

              Ärge kasutage Maxipime pärast kõlblikkusaega, mis on märgitud viaali etiketil või karbil.
              Kõlblikkusaeg viitab kuu viimasele päevale.

              Ravimeid ei tohi ära visata kanalisatsiooni kaudu ega koos majapidamisprügiga. Küsige oma
              apteekrilt, kuidas hävitatakse ravimeid, mida enam ei vajata. Need meetmed aitavad kaitsta
              keskkonda.


              6. LISAINFO

              Mida Maxipime sisaldab
                   Toimeaine on tsefepiim (tsefepiimvesinikkloriidmonohüdraadina koguses, mis vastab 1 g-le või
                   2 g-le tsefepiimile).
                   Abiaine on L-arginiin.

              Kuidas Maxipime välja näeb ja pakendi sisu
              Tsefepiimvesinikkloriid on valge kuni kahvatukollane pulber, mis lahustub hästi vees. Lahustatud
              Maxipime lahus on värvitu või nõrgalt kollakas.

              Maxipime on saadaval viaalides.
              Viaalid on pakendatud karpi. Karbis 1 viaal.

              MÜÜGILOA HOIDJA
              Bristol-Myers Squibb Gyógyszerkereskedelmi Kft.
              Lövőház u. 39
              1024, Budapest
              Ungari

              TOOTJA
              Corden Pharma Latina S.p.A
              Via del Murillo Km 2,800
              Sermoneta, Latina
              Itaalia

              Lisaküsimuste tekkimisel selle ravimi kohta pöörduge palun müügiloa hoidja kohaliku esindaja poole.

              PharmaSwiss Eesti OÜ
              Tammsaare tee 47
              11316 Tallinn
              Tel: 6827 400

              Infoleht on viimati kooskõlastatud septembris 2010



                        KASUTAMIS- JA KÄSITSEMISJUHEND MEDITSIINIPERSONALILE

              Maxipime manustatakse intramuskulaarse või intravenoosse süste või intravenoosse infusioonina.
              Annustamine ning manustamise intervall tuleb kohandada vastavalt patsiendi neerufunktsioonile,
              täiendav info selle kohta on ravimi omaduste kokkuvõttes.
              Füüsikalise ja keemilise sobimatuse tõttu ei tohi Maxipime süstelahust segada metronidasooli,
              vankomütsiini, gentamütsiini, tobramütsiinsulfaadi või netilmütsiinsulfaadi lahusega. Samaaegse ravi
              näidustusel tuleb need antibiootikumid manustada eraldi süstena.


             Maxipime süste- või infusioonilahuse pulbri lahustamiseks vajalik lahusti maht on toodud alljärgnevas
              tabelis:

                                 Lisatava lahusti maht    Saadava lahuse       Tsefepiimi ligikaudne
                                         (ml)          ligikaudne maht (ml)      kontsentratsioon
                                                                                      (mg/ml)
              Intravenoosne
              manustamine
                       1 g viaal         10                    11,4                     90
                       2 g viaal         10                    12,8                    160
              Intramuskulaarne
              manustamine
                       1 g viaal         3,0                    4,4                    230

              Intravenoosne manustamine, injektsioon
              Maxipime tuleb lahustada steriilse süstevee, 5% glükoosi lahuse või 0,9% naatriumkloriidi lahusega.
              Saadud lahuse võib süstida kiirusega 3...5 minutit otse veeni või infusioonisüsteemi.

              Intravenoosne manustamine, infusioon
              Maxipime pulber tuleb lahustada samamoodi nagu kirjeldatud injektsiooni ettevalmistamisel ning
              lahjendada kuni lõpliku kontsentratsioonini 1...40 mg/ml ühega järgnevatest infusioonilahustest: 0,9%
              naatriumkloriidi, 5% või 10% glükoosi, 5% glükoosi ja 0,9% naatriumkloriidi või Ringer laktaadi
              lahusega. Saadud lahus tuleb manustada 30 minuti jooksul.

              Intramuskulaarne manustamine
              Maxipime pulber tuleb lahustada steriilse süstevee või 5% glükoosi lahuse või 0,9% naatriumkloriidi
              lahusega. Lahus tuleb süstida sügavale suurde lihasesse. Vajadusel võib Maxipime lahustada 0,5% või
              1% lidokaiinvesinikkloriidi lahuses.

              Parenteraalselt manustatavaid ravimeid tuleb enne manustamist kontrollida mehhaaniliste osakeste
              puudumise suhtes ning nende esinemisel ei tohi lahust kasutada. Nagu ka teistel tsefalosporiinidel,
              võib ka Maxipime pulbri ja lahuse värv tumeneda säilitamisel, kuid see ei mõjuta ravimi toime
              tugevust.
