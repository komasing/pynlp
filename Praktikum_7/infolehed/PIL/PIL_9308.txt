

                             PAKENDI INFOLEHT: INFORMATSIOON KASUTAJALE

                                        TRUSOPT 20 mg/ml silmatilgad, lahus
                                                    Dorsolamiid

              Enne ravimi kasutamist lugege hoolikalt infolehte.
              -    Hoidke infoleht alles, et seda vajadusel uuesti lugeda.
              -    Kui teil on lisaküsimusi, pidage nõu oma arsti või apteekriga.
              -    Ravim on välja kirjutatud teile. Ärge andke seda kellelegi teisele. Ravim võib olla neile
                   kahjulik, isegi kui haigussümptomid on sarnased.
              -    Kui ükskõik milline kõrvaltoimetest muutub tõsiseks või kui te märkate mõnda kõrvaltoimet,
                   mida selles infolehes ei ole nimetatud, palun rääkige sellest oma arstile või apteekrile.

              Infolehes antakse ülevaade:
              1.   Mis ravim on TRUSOPT ja milleks seda kasutatakse
              2.   Mida on vaja teada enne TRUSOPT’i kasutamist
              3.   Kuidas TRUSOPT’i kasutada
              4.   Võimalikud kõrvaltoimed
              5    Kuidas TRUSOPT’i säilitada
              6.   Lisainfo


              1.   MIS RAVIM ON TRUSOPT JA MILLEKS SEDA KASUTATAKSE

              TRUSOPT sisaldab toimeainena dorsolamiidi, mis kuulub ravimite rühma, mida nimetatakse
              karboanhüdraasi inhibiitoriteks.

              Seda ravimit kasutatakse kõrgenenud silmasisese rõhu alandamiseks ja glaukoomi raviks. Seda võib
              kasutada üksinda või lisaks teistele silmasisest rõhku alandavatele ravimitele (niinimetatud
              beetaadrenoblokaatorid).


              2.   MIDA ON VAJA TEADA ENNE TRUSOPT’I KASUTAMIST

              Ärge kasutage TRUSOPT’i:
              -    kui te olete allergiline (ülitundlik) dorsolamiidvesinikkloriidi või selle ravimi mõne koostisosa
                   suhtes.
              -    kui teil on raske neerukahjustus või probleemid neerudega või teil on kunagi olnud neerukivid.

              Eriline ettevaatus on vajalik ravimiga TRUSOPT
              Informeerige arsti kõigist oma praegu esinevatest ja varem esinenud tervislikest probleemidest,
              sealhulgas silmaprobleemidest ja –operatsioonidest ning kõigist ravimitega seotud allergilistest
              reaktsioonidest.

              Kui teil tekivad silma ärritusnähud või teised silmadega seotud probleemid, mida teil varem pole
              esinenud, näiteks silmade punetus või silmalaugude turse, konsulteerige otsekohe arstiga.

              Kui te arvate, et selle ravimi kasutamine põhjustab teil mõningaid allergilisi reaktsioone, näiteks
              nahalöövet, rasket naha reaktsiooni või sügelust, lõpetage selle kasutamine ja konsulteerige otsekohe
              arstiga.

              Kasutamine lastel
              TRUSOPT’i kasutamist on uuritud imikutel ja alla 6-aastastel lastel, kellel on kõrgenenud silmasisene
              rõhk või glaukoomi diagnoos. Lisainformatsiooni saamiseks rääkige oma arstiga.

              Kasutamine eakatel
              TRUSOPT’i uuringutes oli ravimi toime ühesugune nii eakatel kui noorematel patsientidel.


             Kasutamine maksakahjustusega patsientidel
              Informeerige oma arsti, kui teil on praegu või on kunagi olnud probleeme maksaga.

              Kasutamine koos teiste ravimitega
              Palun informeerige oma arsti või apteekrit, kui te kasutate või plaanite kasutada või olete hiljuti
              kasutanud mingeid muid ravimeid (sealhulgas teisi silmatilkasid), kaasa arvatud ilma retseptita ostetud
              ravimeid. See on eriti tähtis kui te võtate mõnda teist karboanhüdraasi inhibiitorit, näiteks
              atsetasolamiidi või sulfoonamiidide rühma kuuluvat ravimit.

              Rasedus ja imetamine
              Enne ravimi kasutamist pidage nõu oma arsti või apteekriga.

              Kasutamine raseduse ajal
              TRUSOPT’i ei tohi kasutada raseduse ajal. Informeerige oma arsti, kui te olete rase või planeerite
              rasedust.

              Kasutamine rinnaga toitmise ajal
              TRUSOPT’i kasutamise ajal ei soovitata last rinnaga toita. Informeerige oma arsti, kui te toidate last
              rinnaga või kavatsete seda teha.

              Autojuhtimine ja masinatega töötamine
              Ravimi toime kohta autojuhtimisele ja masinate käsitsemise võimele ei ole uuringuid läbi viidud.
              TRUSOPT’i võimalikud kõrvaltoimed nagu pearinglus ja nägemishäired võivad mõjutada
              autojuhtimise ja/või masinatega töötamise võimet. Ärge juhtige autot ega töötage masinatega, kui te ei
              tunne ennast hästi või kui teie nägemine ei ole selge.

              Oluline teave mõningate TRUSOPT’i koostisainete suhtes
              TRUSOPT sisaldab säilitusainena bensalkooniumkloriidi. See võib ladestuda pehmetele
              kontaktläätsedele ja põhjustada läätsede värvuse muutust. Kui te kannate kontaktläätsi, konsulteerige
              enne selle ravimi kasutamist arstiga.


              3.   KUIDAS TRUSOPT’I KASUTADA

              KasutageTRUSOPT’i alati täpselt nii, nagu arst on teile rääkinud. Kui te ei ole milleski kindel, pidage
              nõu oma arsti või apteekriga. Arst määrab sobiva annuse ja ravi kestuse.

              Kui TRUSOPT’i kasutatakse üksinda, siis manustatakse hommikul, lõunal ja õhtul üks tilk kahjustatud
              silma(desse).

              Kui arst soovitas TRUSOPT’i kasutada koos teiste silmatilkadega (beetaadrenoblokaatoritega), siis
              manustatakse hommikul ja õhtul üks tilk TRUSOPT’i kahjustatud silma(desse).

              Kui te kasutate peale TRUSOPT’i veel teisi silmatilkasid, peab nende manustamise vahe olema
              vähemalt 10 minutit.

              Ärge puudutage ravimipudeli otsikuga silma ega selle ümbrust. See võib bakteriaalselt saastuda ja
              põhjustada silmapõletikku, mis viib tõsise silmakahjustuseni ja isegi nägemise kaotuseni.
              Et ära hoida ravimipudeli otsa võimalikku saastumist bakteritega, peske enne ravimi kasutamist käsi ja
              vältige pudeli otsa kokkupuudet ükskõik millise pinnaga. Kui arvate, et ravim võib olla saastunud või
              kui teil tekib silmapõletik, võtke otsekohe ühendust oma arstiga, et küsida selle pudeli edasise
              kasutamise kohta.


             Kasutamisjuhend
              1.  Enne ravimi esmakordset kasutamist veenduge, et turvariba pudeli esiküljel on terve. Väike
                 vahemik pudeli ja korgi vahel on avamata ravimipudeli korral normaalne.

                                       Avamise suunajooned ►


                                               Ohutusriba ►






              2.  Eemaldage pudeli avamiseks turvariba.




                              Vahemik ►


                    Vajutuskoht sõrmedele ►





              3.  Pudeli avamiseks keerake kork lahti vastavalt avamise suunajoontele. Ärge eemaldage korki
                 pudelilt otse üles tõmmates, sest selle tagajärjel ei tööta tilguti korralikult.





                                  Vajutuskoht sõrmedele ►




              4.  Kallutage pea tahapoole ja tõmmake alumine silmalaug kergelt allapoole, nii et moodustuks tasku
                 alumise silmalau ja silmamuna vahele.









              5. Hoidke pudelil olevat sõrmede vajutuskohta pöidla ja nimetissõrme vahel ja keerake pudel
                  tagurpidi. Vajutage kergelt, kuni tilk ravimit läheb silma nagu arsti poolt määratud.


                                                                          w Vajutuskoht sõrmedele







              ÄRGE PUUTUGE PUDELI OTSIKUGA SILMA EGA SILMALAUGU.

              6.  Kui ravimi tilgutamine on raskendatud pärast pudeli esmakordset avamist, pange kork pudelile
                 tagasi ja keerake see kinni (ärge üle keerake). Seejärel keerake kork lahti vastupidises, nooltega
                 näidatud suunas.

              7.  Korrake punkte 4 ja 5 teise silma puhul, kui see on arsti poolt nii määratud.

              8.  Pärast kasutamist keerake kork tihedalt pudeli peale nii, et see puutuks pudeliga kokku. Pärast
                 sulgemist peab korgi vasakul poolel olev nool olema kohakuti pudeli sildi vasakul poolel oleva
                 noolega. Ärge keerake korki üle, sest see võib kahjustada pudelit ja korki.

              9.  Pudeli otsik on disainitud selliselt, et pudelist väljuks üks tilk; seetõttu EI tohi pudeli otsas olevat
                 ava suurendada.

              10. Kui kõik annused on ära kasutatud, jääb pudelisse natuke ravimit alles. Sellepärast ei ole vaja
                 muret tunda, kuna pudel on täidetud liiaga ja teie saate täielikult manustada arsti poolt määratud
                 TRUSOPT’i annuse. Ärge püüdke allesjäänud ravimit pudelist eemaldada.

              Kui te kasutate TRUSOPT’i rohkem kui ette nähtud
              Kui te manustate silma liiga palju tilku või neelasite TRUSOPT’i alla, siis konsulteerige otsekohe
              arstiga.

              Kui te unustate TRUSOPT’i kasutada
              Tähtis on kasutada TRUSOPT’i arsti ettekirjutuste järgi. Kui üks annus jäi vahele, tuleb see manustada
              niipea kui võimalik. Juhul, kui on juba järgmise annuse manustamise aeg, siis võib ununenud annuse
              üldse vahele jätta ning ravimi manustamist tuleb jätkata oma tavalise raviskeemi alusel.
              Ärge võtke kahekordset annust, kui annus jäi eelmisel korral võtmata.

              Kui te lõpetate TRUSOPT’i kasutamise
              Kui te soovite selle ravimi kasutamist lõpetada, pidage kõigepealt nõu oma arstiga. Kui teil on
              lisaküsimusi selle ravimi kasutamise kohta, pidage nõu oma arsti või apteekriga.


              4.   VÕIMALIKUD KÕRVALTOIMED

              Nagu kõik ravimid, võib ka TRUSOPT põhjustada kõrvaltoimeid, kuigi kõigil neid ei teki.

              Allergiliste reaktsioonide ilmnemisel, mille nähtudeks on nõgestõbi, näo, huulte, keele ja/või kõri
              turse, mis võib põhjustada hingamis- või neelamisraskust, tuleb TRUSOPT’i kasutamine lõpetada ja
              pidada otsekohe nõu arstiga.

              Järgmisi kõrvaltoimeid on kirjeldatud TRUSOPT’i kasutamisel kliinilistes uuringutes või müügiloa
              saamise järgselt:

              Väga sageli esinevad kõrvaltoimed: (rohkem kui ühel kasutajal 10-st)


             Põletus- ja torkimistunne silmades.

              Sageli esinevad kõrvaltoimed: (1…10 kasutajal 100-st)
              Sarvkesta kahjustus koos silmavalu ja ähmase nägemisega (pindmine punktaatkeratiit), eritus
              silmadest koos silmade sügelusega (konjunktiviit), silmalau ärritus/põletik, ähmane nägemine,
              peavalu, iiveldus, mõru maitse ja väsimus.

              Aeg-ajalt esinevad kõrvaltoimed: (1…10 kasutajal 1000-st)
              Vikerkesta põletik.

              Harva esinevad kõrvaltoimed: (1…10 kasutajal 10000-st)
              Käte või jalgade surisemine või tuimus, ajutine lühinägevus, mis võib mööduda ravi lõpetamise
              järgselt, vedeliku kogunemine võrkkesta alla (soonkesta irdumine, filtratsioonkirurgia järgselt),
              silmavalu, koorikute teke silmalaugudel, madal silmasisene rõhk, sarvkesta turse (koos nägemishäirete
              sümptomitega), silmaärritus (sh punetus), neerukivid, pearinglus, ninaverejooks, kurguärritus,
              suukuivus, piirdunud nahalööve (kontaktdermatiit), rasked naha reaktsioonid, allergilist tüüpi
              reaktsioonid, nagu lööve, nõgestõbi, sügelus, harvadel juhtudel on võimalik huulte, silmade ja suu
              turse, hingelduse ja harvem viliseva hingamise teke.

              Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida
              selles infolehes ei ole nimetatud, palun rääkige sellest oma arstile või apteekrile.


              5.   KUIDAS TRUSOPT’I SÄILITADA

              Hoida laste eest varjatud ja kättesaamatus kohas.

              Ärge kasutage TRUSOPT’i pärast kõlblikkusaega, mis on märgitud sildil kuue numbriga. Kaks
              esimest tähistavad kuud; neli viimast aga aastat. Kõlblikkusaeg viitab kuu viimasele päevale.

              TRUSOPT tuleb ära kasutada 28 päeva jooksul pärast pudeli avamist.

              Hoida pudelit karbis, valguse eest kaitstult.

              Ravimeid ei tohi ära visata kanalisatsiooni kaudu ega koos majapidamisprügiga. Küsige oma
              apteekrilt, kuidas hävitatakse ravimeid, mida enam ei vajata. Need meetmed aitavad kaitsta keskkonda.


              6.   LISAINFO

              Mida TRUSOPT sisaldab

              -    Toimeaine on dorsolamiid.
              -    1 ml lahust sisaldab 20 mg dorsolamiidi (22,26 mg dorsolamiidvesinikkloriidina).
              -    Abiained on hüdroksüetüültselluloos, mannitool, naatriumtsitraat, naatriumhüdroksiid ja
                   süstevesi. Säilitusainena on lisatud bensalkooniumkloriid.

              Kuidas TRUSOPT välja näeb ja pakendi sisu

              TRUSOPT on selge, värvitu kuni peaaegu värvitu, kergelt viskoosne lahus. Silmalahuse pudel
              (OCUMETER Plus) on valmistatud läbipaistvast kõrgtihedast polüetüleenist ja sisaldab 5,0 ml lahust.
              Pudelil on turvariba, millelt on näha, kas pudel on juba avatud.

              Pakendi suurus:

              1 x 5,0 ml (üksikud 5 ml pudelid)


             Müügiloa hoidja ja tootja

              Müügiloa hoidja
              Merck Sharp & Dohme OÜ,
              A. H. Tammsaare tee 47
              11316 Tallinn
              Eesti Vabariik

              Tootja
              LABORATORIES MERCK SHARP & DOHME
              Chibret MIRABEL PLANT
              Route de Marsat, RIOM
              63963 Clermont-Ferrand Cedex 9
              Prantsusmaa

              Infoleht on viimati kooskõlastatud augustis 2011
