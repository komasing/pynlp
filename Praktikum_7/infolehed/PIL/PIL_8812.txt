

                             PAKENDI INFOLEHT: INFORMATSIOON KASUTAJALE

                                      Cymevene, 500 mg infusioonilahuse pulber
                                                   Gantsükloviir


              Enne ravimi kasutamist lugege hoolikalt infolehte.
              -    Hoidke infoleht alles, et seda vajadusel uuesti lugeda.
              -    Kui teil on lisaküsimusi, pidage palun nõu arsti või apteekriga.
              -    Ravim on välja kirjutatud isiklikult teile ja seda ei tohi anda kellelegi teisele. Ravim võib olla
                   neile kahjulik, isegi kui haigussümptomid on sarnased.
              -    Kui ükskõik milline kõrvaltoimetest muutub tõsiseks või kui te märkate mõnda kõrvaltoimet,
                   mida selles infolehes ei ole nimetatud, palun rääkige sellest oma arstile või apteekrile.

              Infolehes antakse ülevaade:
              1.   Mis ravim on Cymevene ja milleks seda kasutatakse
              2.   Mida on vaja teada enne Cymevene kasutamist
              3.   Kuidas Cymevene`t kasutada
              4.   Võimalikud kõrvaltoimed
              5.   Kuidas Cymevene’t säilitada
              6.   Lisainfo



              1.   MIS RAVIM ON CYMEVENE JA MILLEKS SEDA KASUTATAKSE

              Tsütomegaloviirus (CMV) on viirus, mis võib põhjustada infektsiooni kogu organismis, sealhulgas
              silma võrkkestas (retinas), kus see põhjustab põletikku (CMV retiniit) ja nägemisprobleeme.

              Gantsükloviir on viirustevastane ravim, mis peatab CMV paljunemise ja tervetesse rakkudesse
              tungimise. See võib ära hoida CMV-infektsiooni immuunpuudulikkusega patsientidel või aeglustada
              silmapõletiku progresseerumist.

              Cymevene infusioonilahuse pulbrit kasutatakse tsütomegaloviiruse (CMV) poolt põhjustatud
              infektsioonide profülaktikaks või raviks patsientidel, kelle immuunsus on langenud teiste
              infektsioonide või ravimite tõttu.


              2.   MIDA ON VAJA TEADA ENNE CYMEVENE KASUTAMIST

              Ärge kasutage Cymevene`t:
              -    kui te olete rase või toidate last rinnaga;
              -    kui  te  olete  allergiline  (ülitundlik)  gantsükloviiri,  valgantsükloviiri  või  Cymevene  mõne
                   koostisosa  suhtes.Gantsükloviiri  ning  atsükloviiri  ja  valatsükloviiri  keemilise  struktuuri
                   sarnasuse tõttu on võimalik allergiliste ristreaktsioonide teke nende toimeainete vahel. Seetõttu
                   ei  soovitata  Cymevene  kasutamist  patsientidel,  kellel  esineb  ülitundlikkust  atsükloviiri  ja
                   valatsükloviiri suhtes;
              -    kui teil on vähenenud teatud tüüpi vererakkude arv (neid rakke nimetatakse valgeteks
                   verelibledeks ja vereliistakuteks). See tehakse kindlaks vereanalüüsi põhjal.

              Eriline ettevaatus on vajalik ravimiga Cymevene:
              -  on väga tähtis, et viljakas eas mehed ja naised kasutaksid Cymevene-ravi ajal tõhusaid
                 rasestumisvastaseid vahendeid; mehed peavad jätkama kondoomi kasutamist 90 päeva jooksul
                 pärast ravi (vt Võimalikud kõrvaltoimed);
              -  kui te põete mõnda neeruhaigust;
              -  Cymevene kasutamise üle lapsel otsustab arst.


                                                        1


             Kasutamine koos teiste ravimitega:
              Palun informeerige oma arsti, kui te kasutate või olete hiljuti kasutanud mingeid muid ravimeid, kaasa
              arvatud ilma retseptita ostetud ravimeid. Kui te kasutate mõnda järgmistest ravimitest, teavitage sellest
              oma arsti: probenetsiid, dapsoon, didanosiin, pentamidiin, flutsütosiin, vinkristiin, vinblastiin,
              adriamütsiin, amfoteritsiin, kotrimoksasool, muud viiruste- ja kasvajavastased ravimid ning
              imipeneem-tsilastatiin.

              Kui te kasutate juba zidovudiini, võib selle manustamine koos Cymevene`ga põhjustada valgete või
              punaste vereliblede arvu tõsist langust.

              Rasedus ja imetamine
              Cymevene rasedusaegse kasutamise kogemused puuduvad ja ei ole teada, kas gantsükloviir imendub
              rinnapiima.
              Raseduse või imetamise ajal ei tohi Cymevene`t kasutada.

              Autojuhtimine ja masinatega töötamine:
              Ärge juhtige autot ja hoiduge masinate või mehhanismide käsitsemisest, kui teil tekib pearinglus,
              väsimus, värisemine või segasus.


              3.   KUIDAS CYMEVENE`T KASUTADA

              Arst või õde manustab lahust plastiktoru kaudu veeni. Selleks kulub tavaliselt vähemalt 1 tund.

              Algannus on tavaliselt 5 milligrammi kilogrammi kehakaalu kohta (5 mg/kg). Annuse võib manustada
              iga 12 tunni järel 7...21 päeva jooksul.

              Pärast seda võib sama annust manustada kord päevas iga päev. Teise võimalusena võib manustada 6
              milligrammi kilogrammi kehakaalu kohta (6 mg/kg) 1 kord päevas 5 päeval nädalas.

              Neerutalitluse häirete korral võib arst määrata erineva annuse.

              Ravi hindamiseks võivad vajalikuks osutuda regulaarsed vereanalüüsid.

              4.   VÕIMALIKUD KÕRVALTOIMED

              Nagu kõik ravimid, võib ka Cymevene põhjustada kõrvaltoimeid, kuigi kõigil neid ei teki. Arst võib
              teie seisundist lähtuvalt soovitada ravi ajutiselt või püsivalt lõpetada. Arutage kõiki võimalikke
              Cymevene kõrvaltoimeid oma arstiga.

              Cymevene võib põhjustada valgete vereliblede arvu vähenemist, mida nimetatakse neutropeeniaks.
              See loob eelsoodumuse infektsioonide tekkeks ja vähendab organismi kaitsevõimet. See on eriti tähtis
              juhul, kui teil on varem esinenud luuüdi talitluse häireid, näiteks pärast kiirgusega kokkupuudet või
              teadaolevalt luuüdi kahjustavate ravimite kasutamist või reaktsioonina teistele ravimitele. Arutage oma
              arstiga, millistele nähtudele tähelepanu pöörata. Sagedased varajased nähud on igemete, neelu ja
              ülemiste hingamisteede infektsioonid.

              Ravim võib pärssida ka trombotsüütide ehk vereliistakute tootmist. Need rakud on vajalikud vere
              hüübimiseks. Vereliistakute vähesuse korral suureneb oht verevalumite ja verejooksude tekkeks.
              Nende ilmnemisel tuleb kohe arsti poole pöörduda.

              Mõnel inimesel võib tekkida aneemia ehk kehvveresus, st punaste vereliblede arvu vähenemine, mis
              võib põhjustada energiapuuduse tunnet ja õhupuudust pingutusel.

              Arst määrab vereanalüüsi, et kontrollida Cymevene mõju verele.



                                                        2


             Seda ravimit saavatel katseloomadel on leitud kasvajaid, kuigi antud hetkel puuduvad vastavad
              andmed inimestel teostatud uuringutest. Ravimil on ka reproduktiivsüsteemi kahjustav toime. Meestel
              võib see vähendada seemnerakkude arvu spermas ning see võib olla täielik ja pöördumatu. Naistel
              võib ravim pärssida viljakust ja ravi ajal rasestumise korral põhjustada suure tõenäosusega
              kaasasündinud väärarenguid.

              Cymevene kasutamisel on kirjeldatud järgmisi kõrvaltoimeid:

              Organism tervikuna:   külmavärinad, palavik, lööve, laigud, külmavillid, akne, naha sügelus,
                                     infektsioon, halb enesetunne, tursed, kõrvalekalded maksafunktsiooni
                                     testides või vereanalüüsides, sügelus, nahapõletik, juuste väljalangemine,
                                     lihasvalu või –nõrkus, valu, valgustundlikkus, higistamine.
              Süda ja veresoonkond: kõrge või madal vererõhk, südame rütmihäired, trombid ehk verehüübed,
                                     nahapunetus, migreen, veresuhkru taseme langus või kaaliumisisalduse
                                     vähenemine veres.
              Närvisüsteem:         ebatavalised mõtted või unenäod (luupainajad), kooma (teadvusetus),
                                     segasus, pearinglus, peavalu, närvilisus, sõrmede/varvaste surisemine,
                                     depressioon, meeleolu kõikumine, unisus või unetus, värisemine,
                                     ebatavaline kõnnak, suukuivus, krambid.
              Seedetrakt:           iiveldus või oksendamine, isutus, kõhulahtisus, seedehäire, verejooks,
                                     kõhuvalu, kõhunäärmepõletik, kõhukinnisus, kõrvetised, neelamisraskus,
                                     kõhupuhitus, röhatised, pidamatus, suuõõne haavandid.
              Süstekoht:            valu, põletik, infektsioon.
              Muud:                 silmavalu, nägemishäired, silma võrkkesta irdumine, pimedus,
                                     silmapõletik, rindade valu, suurenenud kõht, hingamisraskus, vere
                                     esinemine uriinis, teatud ainevahetusensüümide taseme tõus, köha, kurtus,
                                     maitsetundlikkuse muutused, neeruprobleemid, sage urineerimine, neeru-
                                     või põiepõletik.

              Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida
              selles infolehes ei ole nimetatud, palun rääkige sellest oma arstile või apteekrile.


              5.   KUIDAS CYMEVENE’T SÄILITADA

              Hoida laste eest varjatud ja kättesaamatus kohas.

              Hoida temperatuuril kuni 30°C. Infusioonilahust hoida külmkapis, mitte sügavkülmas.
              Ärge kasutage Cymevene’t pärast kõlblikkusaega, mis on märgitud karbil.

              Ravimeid ei tohi ära visata kanalisatsiooni kaudu ega koos majapidamisprügiga. Küsige oma
              apteekrilt, kuidas hävitatakse ravimeid, mida enam ei vajata. Need meetmed aitavad kaitsta keskkonda.


              6.   LISAINFO

              Mida Cymevene sisaldab

                 -  Toimeaine on gantsükloviir.
                 -  Abiained on naatriumhüdroksiid, vesinikkloriidhape, süstevesi.

              Kuidas Cymevene välja näeb ja pakendi sisu

              Cymevene infusioonilahuse pulber on valge või tuhmvalge pulber viaalis. Viaal sisaldab 500 mg
              gantsükloviiri. Pulber lahustatakse süstevees. Pakendis on 1 või 5 viaali.


                                                        3


             Lisaküsimuste tekkimisel selle ravimi kohta pöörduge palun müügiloa hoidja poole.

              Müügiloa hoidja
              Roche Eesti OÜ
              Lõõtsa 2
              11415 Tallinn, Eesti
              Tel: + 372 6 177 380

              Tootja
              Roche Pharma AG
              Emil-Barell-Strasse 1
              D-79639 Grenzach-Wyhlen
              Saksamaa

              Infoleht on viimati kooskõlastatud oktoobris 2011.





































                                                        4
