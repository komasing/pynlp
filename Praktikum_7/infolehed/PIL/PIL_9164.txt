

                             PAKENDI INFOLEHT: INFORMATSIOON KASUTAJALE

                            PENTILIN, toimeainet prolongeeritult vabastavad tabletid 400 mg
                                                   Pentoksüfülliin

              Enne ravimi kasutamist lugege hoolikalt infolehte.
              -   Hoidke infoleht alles, et seda vajadusel uuesti lugeda.
              -   Kui teil on lisaküsimusi, pidage nõu oma arsti või apteekriga.
              -   Ravim on välja kirjutatud teile. Ärge andke seda kellelegi teisele. Ravim võib olla neile kahjulik,
                   isegi kui haigussümptomid on sarnased.
              -   Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida
                   selles infolehes ei ole nimetatud, palun rääkige sellest oma arstile või apteekrile.

              Infolehes antakse ülevaade:
              1.  Mis ravim on PENTILIN ja milleks seda kasutatakse
              2.  Mida on vaja teada enne PENTILIN´i kasutamist
              3.  Kuidas PENTILIN´i kasutada
              4.  Võimalikud kõrvaltoimed
              5.  Kuidas PENTILIN´i säilitada
              6.  Lisainfo



              1.  MIS RAVIM ON PENTILIN JA MILLEKS SEDA KASUTATAKSE

              Tavaliselt on arterites esinevad haigusprotsessid põhjustatud aterosklerootilistest ehk arterite
              lubjastumuslikest muutustest suure ja keskmise läbimõõduga arterite seintes. Aterosklerootilised
              muutused kujunevad aeglaselt; paksenenud sooneseinaga arterites suureneb järk-järgult takistus
              voolavale verele. Lõppstaadiumis võib toimuda lubjastunud veresoone täielik sulgumine.
              Ateroskleroosi arenemist on võimalik aeglustada üldiste meetmetega (regulaarne füüsiline
              koormus, suitsetamise lõpetamine) ja kõrgenenud vererõhu, suurenenud vere rasvasisalduse või
              suhkurdiabeedi ravimisega. Kui need meetmed jäävad aga ebapiisavaks, tuleb kasutada spetsiaalseid
              verevoolu parandavaid ravimeid.
              Pentoksüfülliin vähendab vere paksust (viskoossust) ning mõningate vereosiste
              kokkukleepumisvõimet. Ravim suurendab erütrotsüütide (vere punaliblede) deformeerumisvõimet.
              Kõik see parandab haiguse tõttu halvenenud verevooluga kudede varustatust vere ja hapnikuga.
              Ravimit kasutatakse nende patsientide ravimiseks, kellel esineb ateroskleroosist, suhkurtõvest või
              põletikust tingitud perifeerse arteriaalse vereringe häired või väikeste veresoonte vereringehäired
              (mikrotsirkulatsiooni häireid) - näiteks vahelduv lonkamine, diabeetiline mikro- ja makroangiopaatia
              (teatud suhkrutõvega kaasnevad veresoonte haigused), oblitereeriv endangiit (ummistav
              veresoone sisekesta põletik).
              Tablettidena manustatuna saabub ravimi toimemaksimum 2…4-nädalase ravi järel.


              2.  MIDA ON VAJA TEADA ENNE PENTILIN´i KASUTAMIST

              Enne ravi alustamist teavitage arsti kõigist haigustest, mida Te olete põdenud või mida põete.

              Ärge võtke Pentilin´i
                 • kui Te olete ülitundlik (allergiline) pentoksüfülliini või Pentilini mõne koostisosa suhtes


                •kui Te olete ülitundlik mõne teise sarnase ravimi (teofülliini, kofeiini, koliinteofüllinaadi,
                    aminofülliini või teobromiini) suhtes.
                 • kui Teil esineb äge südameinfarkt, massiivne verejooks, suurenenud veritsusriskiga seotud
                    haigused või porfüüria (teatud ainevahetushaigus).
                 • kui Teil esineb silma võrkkesta massiivse verejooks (oht verejooksu ägenemisele).

              Kui ravi käigus tekivad ülitundlikkusreaktsioonid, süvenevad või avalduvad teised haigused, tuleb
              ravimi kasutamine katkestada ning konsulteerida viivitamatult oma arstiga.

              Eriline ettevaatus on vajalik ravimiga Pentilin
              -   kui teil on raskekujuline südame rütmihäire, sest rütmihäirete oht suureneb;
              -   kui teil on südamepuudulikkus, kuna suureneb rütmihäirete ja vererõhu languse oht;
              -   kui teil on madal vererõhk, kuna on olemas vererõhu edasise languse oht;
              -   kui teil on raske neerupuudulikkus, kuna pentoksüfülliini sisaldus organismis võib suureneda, mis
                   suurendab kõrvaltoimete ohtu;
              -   kui teil on raske maksapuudulikkus, kuna pentoksüfülliini sisaldus organismis võib suureneda, mis
                   omakorda suurendab kõrvaltoimete ohtu;
              -   kui teil on kalduvus verejooksudele (nt antikoagulantravi või hüübimishäirete korral), sest suureneb
                   verejooksude oht;
              -    kui teil on suhkurtõbi.

              Kasutamine koos teiste ravimitega
              Palun informeerige oma arsti või apteekrit, kui te võtate või olete hiljuti võtnud mingeid muid ravimeid,
              kaasa arvatud ilma retseptita ostetud ravimeid.

              Eelkõige puudutab see järgmisi ravimeid:
                 • H2-retseptorite antagonistid (seedetrakti haavandite puhul kasutatavad ravimid);
                 • teofülliin (astma jt kopsuhaiguste ravim);
                 • varfariin (trombivastane ravim);
                 • magneesium
                 • atsetüülsalitsüülhape (aspiriin, “verevedeldaja”)
                 • kõrge vererõhu ravimid
                 • suhkurtõve ravimid

              Toidu tarvitamine ei mõjuta tablettide toimivust, kuid võib vähendada kõrvaltoimete tekkesagedust.

              Rasedus ja imetamine
              Informeerige arsti kui te olete rase, planeerite rasestuda või toidate last rinnaga.
              Pentoksüfülliini kasutamine rasedatel ei ole soovitav, välja arvatud juhul, kui arst peab seda
              möödapääsmatuks.
              Teie arst otsustab, kas osutub vajalikuks katkestada rinnaga toitmine või ravimi kasutamine.


              3.  KUIDAS PENTILIN´i KASUTADA

              Võtke Pentilin’i alati täpselt nii nagu arst on teile rääkinud. Kui te ei ole milleski kindel, pidage nõu oma
              arsti või apteekriga.

              Ravimi täpse annuse ja ravi kestuse määrab alati arst.
              Ravimit võivad kasutada ainult täiskasvanud. Pentoksüfülliini ei tohi manustada lastele, kuna ravimi


             efektiivsust ja ohutust alla 18-aastastel patsientidel ei ole tõestatud.
              Tabletid tuleb alla neelata tervelt, pärast sööki. Ravimit tuleb manustada regulaarselt ning iga päev
              ühel ja samal kellaajal.
              Soovitatav algannus on üks 400 mg pentoksüfülliini tablett 3 korda päevas. Seisundi paranemisel võite Te
              pärast arstiga konsulteerimist ööpäevast annust vähendada kuni kahe 400 mg tabletini. Kergematel
              juhtudel võib ka ravi alustamisel olla küllalt kahest 400 mg tabletist ööpäevas.
              Kuigi ravitulemused ilmnevad juba 2...4 nädala pärast, peab ravi efektiivsuse õigeks hindamiseks kestma
              see vähemalt 8 nädalat.
              Annusest sõltuvate seedetrakti- või kesknärvisüsteemi kõrvaltoimete tekkimisel tuleb esmalt
              vähendada pentoksüfülliini ööpäevast annust. Kui sellest hoolimata kestavad kõrvaltoimed edasi,
              tuleb pentoksfülliinravi katkestada.
              Annustamine neerupuudulikkuse korral. Neerupuudulikkusega patsientidel kohandab arst annuse
              vastavalt patsiendi neerufunktsioonile.
              Hemodialüüsipatsientide korral alustatakse ravi 400 mg pentoksüfülliiniga ööpäevas, seejärel
              suurendatakse seda järk-järgult vähemalt 4-päevaste intervallidega, kuni jõutakse tavalise
              soovitatud annuseni.

              Kui te võtate Pentilin´i rohkem kui ette nähtud
              Liiga suure hulga tablettide manustamise korral kontakteeruge viivitamatult oma arstiga,
              kes siis hoolitseb edasise ravi eest.
              Üleannustamise esmasümptomiteks on iiveldus, peapööritus, südame löögisageduse kiirenemine
              ja vererõhu alanemine. Mürgistuse sümptomiteks on veretulv näkku, teadvusetus, oksendamine,
              reflekside kadumine või toonilis-kloonilised krambid.

              Kui te unustate Pentilin´i võtta
              Kui Teil jääb mõni annus manustamata, võtke see sisse niipea kui võimalik,
              kuid mitte juhul, kui käes on juba peaaegu järgmise annuse manustamise aeg. Kui järgmise
              annuseni jääb ainult mõni tund, jätke manustamata jäänud annus vahele ja minge edasi vastavalt
              tavapärasele annustamisskeemile.
              Ärge võtke kahekordset annust, kui ravim jäi eelmisel korral võtmata.


              4.  VÕIMALIKUD KÕRVALTOIMED

              Nagu kõik ravimid, võib ka Pentilin põhjustada kõrvaltoimeid, kuigi kõigil neid ei teki.
              Arst informeerib Teid võimalikest kõrvaltoimetest ning meetmetest, mida nende tekkimisel ette võtta.
              Enne ravi alustamist peate Te oma arstile rääkima, kas Te olete varem sarnaseid (samast ravimrühmast)
              ravimeid tarvitanud ja kas Teil on nende kasutamisel esinenud kõrvaltoimeid. Kui ravi ajal tekib mõni
              kõrvaltoime, konsulteerige arstiga ravimi edasise manustamise või annuse kohandamise suhtes.

              Võivad tekkida järgnevad kõrvaltoimed:
              -    seedetraktihäired (valu ülakõhus, iiveldus, oksendamine, gaasid, luksumine, röhitused, isutus,
              suukuivus, maitsmishäired, süljeerituse suurenemine, janu).
                 • veretulv näkku,
                 • peavalu, pearinglus,
                 • jäsemete või pea värisemine,
                 • valu rinnaku taga,
                 • südame rütmihäired või südamepekslemine,
                 • sapipõiepõletik

              Väga harva esinevad:


                •vererõhu langus,
                 • tursed,
                 • unetus,
                 • nahakollasus, maksapõletik,
                 • ärevusseisund,
                 • äkiline nõrkus ja higistamine (veresuhkru taseme languse tõttu),
                 • silma võrkkesta verejooks,
                 • seedetrakti verejooks,
                 • ähmane nägemine,
                 • ninaverejooks ja ninalimaskestade turse,
                 • kurguvalu,
                 • hingeldus,
                 • aneemia (kehvveresus), leukopeenia (leukotsüütide ehk valgeliblede vähesus veres),
                    trombotsütopeenia (trombotsüütide ehk vereliistakute vähesus veres) ja pantsütopeenia (kõikide
                    vererakkude vähesus veres),
                 • aseptiline meningiit (ajukelmepõletik),
                 • käte värisemine,
                 • segasusseisund,
                 • nahalööve, sügelus, nõgestõbi, sõrmeküünte murdumine.
                 • anafülaktiline reaktsioon (raske üldsümptomitega allergiline reaktsioon), angioödeem (lokaalne
                    turse).

              Pikaajalise ravi korral võib arst lasta Teil sagedamini määrata veresuhkru taset, protrombiini aega ning
              leukotsüütide ja trombotsüütide arvu.
              Suurem osa kõrvaltoimetest on annusest sõltuvad ning neid on võimalik vähendada või kõrvaldada
              manustatavate annuste vähendamisega. Ravi katkestamine on vajalik ainult harva.
              Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida selles
              infolehes ei ole nimetatud, palun rääkige sellest oma arstile või apteekrile.


              5.  KUIDAS PENTILIN´i SÄILITADA

              Säilitada temperatuuril kuni 25 °C valguse eest kaitstult.

              Hoida lastele kättesaamatus kohas.

              Pärast pakendil märgitud kõlblikkusaja möödumist mitte kasutada.

              Ravimeid ei tohi ära visata kanalisatsiooni kaudu ega koos majapidamisprügiga. Küsige oma apteekrilt,
              kuidas hävitatakse ravimeid, mida enam ei vajata. Need meetmed aitavad kaitsta keskkonda.


              6.   LISAINFO

              Mida Pentilin sisaldab

              Toimeaine on: pentoksüfülliin. Üks toimeainet prolongeeritult vabastav tablett sisaldab 400 mg
              pentoksüfülliini.
              Abiained on: hüpromelloos, makrogool 6000, magneesiumstearaat, kolloidne ränidioksiid, titaandioksiid,
              talk.


             Kuidas Pentilin välja näeb ja pakendi sisu

              400 mg toimeainet prolongeeritult vabastavad tabletid, 20 või 100 tabletti pakendis.

              Müügiloa hoidja ja tootja

              Krka, d.d., Novo mesto, Sloveenia


              Lisaküsimuste tekkimisel selle ravimi kohta pöörduge palun müügiloa hoidja kohaliku esindaja
              poole.

              KRKA, d.d., Novo Mesto Eesti filiaal
              Pärnu mnt 139c
              11317 Tallinn
              Tel. 6597365

              Infoleht kaasajastatud: 12. jaanuar 1998.

              Infoleht kooskõlastatud juunis 2007.
