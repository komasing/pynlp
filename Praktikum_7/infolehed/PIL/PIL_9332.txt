

                             PAKENDI INFOLEHT: INFORMATSIOON KASUTAJALE

                                      Ultop, 20 mg gastroresistentsed kõvakapslid
                                                    Omeprasool

              Enne ravimi võtmist lugege hoolikalt infolehte.
              -  Hoidke infoleht alles, et seda vajadusel uuesti lugeda.
              -  Kui teil on lisaküsimusi, pidage palun nõu oma arsti või apteekriga.
              -  Ravim on välja kirjutatud teile. Ärge andke seda kellelegi teisele. Ravim võib olla neile kahjulik,
                 isegi kui haigussümptomid on sarnased.
              -  Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida
                 selles infolehes ei ole nimetatud, palun rääkige sellest oma arstile või apteekrile.

              Infolehes antakse ülevaade:
              1.   Mis ravim on Ultop ja milleks seda kasutatakse
              2.   Mida on vaja teada enne Ultop´i võtmist
              3.   Kuidas Ultop´i võtta
              4.   Võimalikud kõrvaltoimed
              5.   Kuidas Ultop´i säilitada
              6.   Lisainfo


              1.   MIS RAVIM ON ULTOP JA MILLEKS SEDA KASUTATAKSE

              Ultop pärsib maohappe eritumist ja vähendab seeläbi maomahla happelisust. Seega ravib Ultop mao-
              ja kaksteistsõrmikuhaavandeid ning kõrvaldab nendega seonduva valu. Gastroösofageaalse
              reflukshaiguse korral (olukord, kus maosisaldis tõuseb söögitorusse) vähendab ta maohappe
              kahjustavat toimet söögitoru limaskestale, samuti soodustab ta söögitoru põletiku paranemist,
              vähendab kõrvetisi ja hoiab ära haigushoo kordumise. Ravimi toime ilmneb esimesel ravipäeval,
              järgnevatel päevadel toime tugevneb.

              Milleks Ultop kapsleid kasutatakse?

              Ultop on ette nähtud selliste haiguste raviks, mille korral on vaja vähendada maomahla happelisust.

              Arst määras teile selle ravimi mõne järgmise haiguse raviks:
              -  mao- või kaksteistsõrmikuhaavandid
              -  mittesteroidsetest põletikuvastastest ravimitest tingitud mao-  ja  kaksteistsõrmikuhaavandid  või
                 kahjustused
              -  Helicobacter pylori infektsiooniga seotud kaksteistsõrmikuhaavand (omeprasooli kasutatakse sel
                 juhul koos antibiootikumidega)
              -  gastroösofageaalne reflukshaigus: söögitoru põletik, kui see on põhjustatud maosisu tagasivoolust
                 söögitorusse  (refluksösofagiit),  maosisaldise  tõusuga  söögitorusse  seotud  ülihappesus  ja
                 seedehäired
              -  Zollinger-Ellisoni sündroom (pankrease funktsiooni häiretest tingitud mao soolhappeerituse tõus ja
                 haavandid)
              -  maosisaldise  hingamisteedesse  sattumise  vältimine  üldanesteesia  ajal  suurenenud  riskiga
                 patsientidel


              2.   MIDA ON VAJA TEADA ENNE ULTOP´i VÕTMIST

              Ärge võtke Ultop´i

              -  kui te olete ülitundlik (allergiline) omeprasooli või Ultop kapslite mõne koostisosa suhtes.


             -kui te kasutate atasanaviiri (kasutatakse HIV raviks).

              Eriline ettevaatus on vajalik ravimiga Ultop

              -  kui te põete või te olete kunagi põdenud mõnda maksahaigust – sellisel juhul võib osutuda
                 vajalikuks tavalisest väiksemate annuste kasutamine.
              -  kui te kasutate mõnda järgnevatest ravimitest: seeninfektsioonide vastased ravimid (itrakonasool,
                 ketokonasool, vorikonasool), ärevust ja hirmu vähendavad ravimid (diasepaam), epilepsia ravim
                 (fenütoiin), tromboosivastased ravimid (varfariin ja teised K vitamiini antagonistid) ja siirdamise
                 korral kasutatav ravim (takroliimus)
              -  kui teil on kehakaalu märkimisväärne langus, korduv oksendamine, neelamishäire, veriokse,
                 veriroe, tuleb välistada kasvaja esinemise võimalus, sest ravi võib nimetud sümptomeid
                 leevendada ja seetõttu põhjustada diagnoosi hilinemist.
              Kui ravi tulemusel leevenduvad teil valud kõhupiirkonnas, ei välista see veel koheselt pahaloomulise
              kasvaja olemasolu maos või kaksteistsõrmiksooles.

              Enne  Ultop kapslite  kasutamistteavitage oma   arstikõigist kroonilistesthaigustestja
              ainevahetushäiretest, mis teil esinevad ning ka sellest, kui teil esineb ülitundlikkust või te kasutate teisi
              ravimeid.

              Omeprasooli kasutamise ohutuse ja efektiivsuse kohta lastel on andmeid vähe.

              Ultop´i võtmine koos toidu ja joogiga

              Võtke Ultop kapsleid enne sööki.

              Rasedus ja imetamine

              Enne ravimi kasutamist pidage nõu arsti või apteekriga.
              Ravimi kasutamise ohutus raseduse ajal ei ole tõestatud; seetõttu võib Ultop kapsleid raseduse ajal
              kasutada ainult kindla vajaduse korral.
              Ultop-ravi ajal ei ole rinnaga toitmine soovitatav.

              Autojuhtimine ja masinatega töötamine

              Seni pole täheldatud, et Ultop halvendaks autojuhtimise või masinate käsitsemise võimet.

              Oluline teave mõningate Ultop kapslite koostisainete suhtes

              Ultop kapslid sisaldavad sahharoosi. Kui arst on teile öelnud, et te ei talu teatud suhkruid, peate te
              enne ravimi kasutamist konsulteerima arstiga.

              Võtmine koos teiste ravimitega

              Palun informeerige oma arsti, kui te kasutate või olete hiljuti kasutanud mingeid muid ravimeid, kaasa
              arvatud ilma retseptita ostetud ravimeid.

              Ultop võib aeglustada mõnede maksas lammutatavate ravimite eritumist.
              Kuna Ultop alandab maomahla happelisust, võib ta mõjutada mõnede ravimite imendumist (nt
              ampitsilliin, raud, seeninfektsioonide ravimid ketokonasool, itrakonasool).
              ,
              Omeprasooli toimel võib suureneda diasepaami, fenütoiini, nifedipiini, varfariini, aminopüriini,
              antipüriini ja disulfiraami sisaldus vereplasmas.
              Omeprasooli ja takroliimuse (neerusiirdamisel kasutatav immuunsust pärssiv ravim) koos kasutamine
              võib tõsta takroliimuse kontsentratsiooni plasmas.


             Tsüklosporiini  toime  võib  kooskasutamisel  nõrgeneda.  Seetõttu  võib  olla  mõnikord  vajalik
              tsüklosporiini annuste kohandamine.

              Omeprasooli ja klaritromütsiini või erütromütsiini koos manustamisel suureneb omeprasooli
              kontsentratsioon plasmas. Teie arst võib vajadusel ravimi annust vähendada.
              Samaaegne ravi amoksitsilliini või metronidasooliga omeprasooli imendumist ei mõjuta. Neid
              ravimeid kasutatakse koos omeprasooliga Helicobacter pylori nimelise bakteri poolt tekitatud
              haavandi raviks.

              3.   KUIDAS ULTOP´i VÕTTA

              Võtke Ultop kapsleid alati täpselt nii, nagu arst on teile rääkinud. Kui te ei ole milleski kindel, pidage
              nõu arsti või apteekriga.

              Täiskasvanud:

              Tavaline annus on üks kapsel (20 mg omeprasooli) üks kord ööpäevas. Vastavalt arsti otsusele võib
              annuseks olla ka kaks kapslit (40 mg omeprasooli) ööpäevas. Helicobacter pylori infektsiooniga
              seotud kaksteistsõrmiksoole haavandi raviks tuleb teil võtta üks kapsel kaks korda ööpäevas (1 kapsel
              hommikul ja üks õhtul) koos sobivate antibiootikumidega (tavaliselt koos kahe antibiootikumiga).
              Zollinger-Ellisoni sündroomiga patsientidel võivad ravimi annused olla ka palju suuremad.

              Kui teil on raske maksapuudulikkus, võite te võtta maksimaalselt ühe kapsli ööpäevas.

              Ravi kestuse määrab teie arst. Tavaliselt kestab ravi 4...8 nädalat, aga see võib ka pikem olla.

              Võtke ravimit hommikuti, enne hommikusööki. Neelake kapsel alla tervelt. Kui te ei saa tervet kapslit
              alla neelata, võib kapsli ka avada ja selle sisu segada väikese koguse õunamahla või jogurtiga (umbes
              1 lusikatäiega). Neelake saadud segu koheselt ilma närimata alla.

              Üle 2-aastased lapsed:

              Ravimi annused ja ravi kestuse lastel määrab vastava eriala spetsialist. Raske söögitorupõletikuga
              (haavandilise  ösofagiidiga)  lastel  on  tavaline  omeprasooli  annus  0,7...1,4 mg  omeprasooli  1  kg
              kehakaalu  kohta  ööpäevas. Ööpäevane koguannus ei tohiks olla suurem kui kaks  kapslit (40 mg
              omeprasooli). Laps peaks ravimit võtma hommikul, enne hommikusööki. Väiksemate laste jaoks tuleb
              kapsel avada ja selle sisu segada väikese koguse õunamahla või jogurtiga (ligikaudu 1 lusikatäiega).
              Veenduge, et laps neelab ravimi alla kohe, ilma närimata. Ravikuur kestab tavaliselt 4...8 nädalat.

              Kui teil on tunne, et Ultop kapslite toime on liiga tugev või liiga nõrk, pidage nõu oma arsti või
              apteekriga.

              Kui te võtate Ultop kapsleid rohkem kui ette nähtud

              Kui te olete võtnud liiga suure annuse, konsulteerige viivitamatult arsti või apteekriga.
              Üleannustamisel  võivad  tekkida  uimasus,  pearinglus,  peavalu,  kõhuvalu,  liigne  higistamine,
              suukuivus, südametegevuse kiirenemine ja nägemise hägustumine; harva krambid, hingamisraskused
              ja kehatemperatuuri langus.

              Kui te unustate Ultop kapsleid võtta

              Kui unustasite oma annuse õigel ajal sisse võtta, võtke see niipea, kui see on võimalik. Juhul, kui kätte
              on jõudnud praktiliselt järgmise annuse manustamise aeg, jätke ununenud annus vahele ja jätkake ravi
              järgmise ettenähtud annusega.


             Ärge võtke kahekordset annust, kui ravim jäi eelmisel korral võtmata.

              Toimed, mis tekivad pärast ravimi Ultop kasutamise lõpetamist

              Ärge katkestage Ultop-ravi kohe, kui te ennast paremini tunnete. Isegi juhul kui teil enam valusid ei
              ole, ei tähenda see veel, et haavand ja põletik on välja ravitud.

              Kui teil on lisaküsimusi selle ravimi kasutamise kohta, pidage nõu oma arsti või apteekriga.


              4.   VÕIMALIKUD KÕRVALTOIMED

              Nagu kõik ravimid, võib ka Ultop põhjustada kõrvaltoimeid, kuigi kõigil neid ei teki.


              Ultop põhjustab ainult väga harva selliseid kõrvaltoimeid, mille tõttu on vajalik annuste kohandamine
              või ravi katkestamine. Kui te täheldate mõnda järgmistest kõrvaltoimetest, konsulteerige viivitamatult
              oma arstiga: allergilised reaktsioonid (näiteks lööve, sügelemine, hingamisraskused või huulte, kurgu
              või näo turse), ebaharilikud verejooksud või sinised laigud nahal, naha või silmavalgete kollasus,
              äärmiselt tugev väsimus või meeleolu muutused.

              Suurem osa kõrvaltoimetest on kergekujulised ja ajutised ning reeglina ei ole nende tõttu vaja ravi
              katkestada. Tekkida võivad näiteks peavalu, pearinglus, valgustundlikkus, iiveldus, kõhuvalu,
              kõhulahtisus, kõhukinnisus, oksendamine, kõrvetised, köha, seljavalu ja kõhupuhitus.

              Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida
              selles infolehes ei ole nimetatud, palun rääkige sellest oma arstile või apteekrile.


              5.    KUIDAS ULTOP´i SÄILITADA

              Hoida temperatuuril kuni 25°C. Hoida originaalpakendis, niiskuse eest kaitstult.
              Hoida laste eest varjatud ja kättesaamatus kohas.
              Ärge kasutage Ultop´i pärast kõlblikkusaega, mis on märgitud pakendil. Kõlblikkusaeg viitab kuu
              viimasele päevale.


              6.   LISAINFO

              Mida Ultop sisaldab

              -  Toimeaine on omeprasool. Üks kapsel sisaldab 20 mg omeprasooli.
              -  Abiained  on  sahharoos, maisitärklis,hüdroksüpropüültselluloos,magneesiumkarbonaat,
                 naatriumlaurüülsulfaat,  metakrüülhappe-etüülakrülaadi  kopolümeer,  talk,  makrogool  6000  ja
                 titaandioksiid (E171). Kapsli kesta kuuluvad abiained: titaandioksiid (E171), raudoksiid (E172) ja
                 želatiin.

              Pakendi sisu

              7, 14 või 28 kapslit koos niiskust imava ainega plastikpakendis.
              Kõik pakendi suurused ei pruugi olla müügil.

              Müügiloa hoidja ja tootja

              Krka, d.d.,
              Novo mesto, Šmarješka cesta 6,


             8501 Novo mesto,
              Sloveenia

              Lisaküsimuste tekkimisel selle ravimi kohta pöörduge palun müügiloa hoidja kohaliku esindaja poole:

              KRKA, d.d., Novo Mesto Eesti filiaal
              Pärnu mnt 139c
              11317 Tallinn
              Tel. 6597365


              Infoleht on viimati kooskõlastatud oktoobris 2009.
