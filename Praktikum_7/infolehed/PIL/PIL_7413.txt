

                             PAKENDI INFOLEHT: INFORMATSIOON KASUTAJALE

                                              Radedorm, 5 mg tabletid
                                                    Nitrasepaam

              Enne ravimi võtmist lugege hoolikalt infolehte.
              -   Hoidke infoleht alles, et seda vajadusel uuesti lugeda.
              -   Kui teil on lisaküsimusi, pidage nõu oma arsti või apteekriga.
              -   Ravim on välja kirjutatud teile. Ärge andke seda kellelegi teisele. Ravim võib olla neile kahjulik,
                   isegi kui haigussümptomid on sarnased.
              -   Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida
                   selles infolehes ei ole nimetatud, palun rääkige sellest oma arstile või apteekrile.

              Infolehes antakse ülevaade:
              1.  Mis ravim on Radedorm ja milleks seda kasutatakse
              2.  Mida on vaja teada enne Radedorm'i võtmist
              3.  Kuidas Radedorm'i võtta
              4.  Võimalikud kõrvaltoimed
              5.  Kuidas Radedorm'i säilitada
              6.  Lisainfo



              1.  MIS RAVIM ON RADEDORM JA MILLEKS SEDA KASUTATAKSE

              Näidustused
              Lühiajalist ravi vajavad unehäired.
              Imiku- ja väikelapseea krambid.

              Tähelepanu
              See ravim kuulub bensodiasepiinide hulka.
              Bensodiasepiinid on ravimid kindlate haigusseisundite raviks, mida iseloomustatakse rahutus-ja
              hirmuseisunditega, sisemise pinge või unetusega. Bensodiasepiinide kasutamisel esineb oht
              ravimsõltuvuse tekkeks ja väljakujunemiseks. Et see oht oleks võimalikult väike, soovitatakse teil täpselt
              jälgida järgmisi nõuandeid:
              1.  Bensodiasepiinid on mõeldud vaid haigusseisundite raviks ja neid tohib kasutada ainult arsti
                   korraldusel.
              2.  Hiljemalt pärast nelja nädala pikkust ravi peab arst otsustama, kas jätkamine on vajalik. Tuleb
                   vältida pikaajalist katkestuseta ravi, kuna see võib põhjustada ravimsõltuvuse teket. Ravimi
                   kasutamine ilma arsti ettekirjutuseta vähendab võimalust teid selle preparaadiga aidata.
              3.  Mitte mingil juhul ärge suurendage arsti poolt määratud annuseid, ka siis mitte, kui ravimi toime
                   nõrgeneb. Annuste omavoliline suurendamine raskendab sihipärast ravi.
              4.  Pärast ravimi pikemaajalist kasutamist võib selle kasutamise katkestamine, sageli mõnepäevase
                   hilinemisega, esile kutsuda rahutust, hirmuseisundeid ja unetust (nn ärajätunähte). Need nähud
                   kaovad üldjuhul 2 kuni 3 nädala jooksul.
              5.  Kui teil on praegu või on varem esinenud sõltuvust alkoholist, ravimitest või narkootikumidest, ei
                   tohi te Radedorm tablette kasutada, väljaarvatud harvadel, vaid arsti poolt määratud olukordadel.
                   Juhtige ka oma raviarsti tähelepanu nendele asjaoludele.
              6.  Ärge kunagi kasutage bensodiasepiine sisaldavaid ravimeid vaid seepärast, et need „on teisi nii hästi
                   aidanud“, ning ärge andke neid ravimeid teistele, ka juhul kui nende haigusnähud tunduvad olevat
                   sarnased.



                                                                                                    1


             2.MIDA ON VAJA TEADA ENNE RADEDORM'i VÕTMIST

              Ärge võtke Radedorm’i:
              •   kui te olete ülitundlik (allergiline) nitrasepaami, teiste bensodiasepiinide või Radedorm tablettide
                   mõne koostisosa suhtes;
              •   kui teil on eelnevalt esinenud ravimite-, narkootikumide- ja alkoholisõltuvus;
              •   kui teil on olnud alkoholist, uinutitest ja valuvaigistitest, ka psühhofarmakonidest (nt
                   neuroleptikumid, antidepressandid, liitium) põhjustatud äge mürgistus;
              •   kui teil on raske haiguslik lihasnõrkus (myasthenia gravis);
              •   kui teil on äge haigestumine rohelisse kaesse (akuutne teravnurga glaukoom);
              •   kui teil on liigutuste koordinatsioonihäired (tserebraalsed ja spinaalsed ataksiad);
              •   kui teil on raske maksakahjustus (nt sapipaisust tekkinud naha- ja limaskestade kollasus);
              •   kui teil on hingamisfunktsiooni nõrkus magamise ajal (uneapnoe-sündroom nt südame- ja
                   hingamispuudulikkuse korral);
              •   kui teil on raske kestev hingamisfunktsiooni häire (krooniline hingamispuudulikkus), eelkõige
                   ägedas halvenemise staadiumis.

              Informeerige arsti enne ravimi kasutamist, kui teil on mõni eelpool nimetatud haigustest.

              Eriline ettevaatus on vajalik ravimiga Radedorm:
              •   kui te olete vanemaealine või halvas üldseisundis;
              •   kui teil on orgaaniline ajukahjustus;
              •   kui teil on vereringe- või hingamispuudulikkus;
              •   kui teil on maksa- või neerupuudulikkus;

              Võtmine koos teiste ravimitega
              Palun informeerige oma arsti kui te kasutate või olete hiljuti kasutanud mingeid muid ravimeid, kaasa
              arvatud ilma retseptita ostetud ravimeid.
              Teiste kesknärvisüsteemi toimivate ravimite (nt psühhofarmakonide, uinutite, osaliselt valuvaigistite)
              samaaegne kasutamine võib põhjustada ravimite toime vastastikust tugevnemist. See kehtib ka alkoholi
              samaaegse kasutamise kohta, mille tulemusena võib nitrasepaami toime ettenägematul viisil muutuda ja
              tugevneda.
              Lihaseid lõõgastavate ravimite (müorelaksantide) toime võib tugevneda.
              Tsimetidiini (maohaavandite ravim) samaaegne manustamine võib nitrasepaami rahustavat toimet
              tugevdada ja pikendada.
              Valproaat (epilepsiaravim) tugevdab nitrasepaami toimet epilepsiahaigetel lastel.
              Hormonaalsete rasedusvastaste tablettide ja spiraalide samaaegsel kasutamisel võib pidurduda
              nitrasepaami eritumine organismist.
              Ettevaatlikult kasutada eriti ravi alustamisel patsientidel, keda on pikemat aega ravitud teiste
              preparaatidega, kuna üksikjuhtudel on raske ette näha vastastikuse koostoime viisi ja ulatust.

              Rasedus ja imetamine
              Enne ravimi kasutamist pidage nõu oma arsti või apteekriga.
              Raseduse ajal nitrasepaami kasutada ei tohi. Ravimi pikaajaline kasutamine rasedal võib põhjustada
              ärajätunähte vastsündinul. Preparaadi kasutamine raseduse lõpuperioodil või suurtes annustes vahetult
              enne sünnitamist võib imikul põhjustada kehatemperatuuri langust, vererõhu alanemist, hingamise
              nõrkust, imemisnõrkust. Rasestumisel ravimi kasutamise ajal tuleb viivitamatult informeerida raviarsti,
              kes otsustab ravi jätkamise või selle lõpetamise vajaduse üle.

              Nitrasepaami ei tohi kasutada rinnaga toitmise ajal, kuna ravim eritub rinnapiima.
              Tungiva vajaduse korral ravi jätkamiseks tuleks rinnaga toitmine katkestada.


                                                                                                    2


             Autojuhtimine ja masinatega töötamine
              Radedorm võib põhjustada uimasust, seda eriti ebapiisava uneaja järgselt. Ravikuuri ajal hoiduda
              autojuhtimisest ja liikuvate masinatega töötamisest. Tugevamini väljendub see koostoimes alkoholiga.
              Otsuse teeb igal üksikjuhul raviarst, arvestades individuaalset reaktsiooni ja kasutatavaid annuseid.

              Oluline teave mõningate Radedorm koostisainete suhtes
              Radedorm tabletid sisaldavad laktoosi.
              Kui arst on teile öelnud, et te ei talu teatud suhkruid, peate te enne ravimi kasutamist konsulteerima
              arstiga.


              3.  KUIDAS RADEDORM'i VÕTTA

              Võtke Radedorm tablette alati täpselt nii, nagu arst on teile rääkinud. Kui te ei ole milleski kindel,
              pidage nõu arsti või apteekriga.
              Ravimi annused määrab arst vastavalt näidustustele, haiguse raskusele ja individuaalsele reaktsioonile
              ravimi suhtes. Siinjuures on põhimõtteks kasutada võimalikult väikeseid annuseid. Kui arst pole teisiti
              määranud, kehtivad annustamiseks järgmised soovitused:

              Unehäirete ravi:
              Täiskasvanud võtavad õhtuti - umbes pool tundi enne magamaminekut - üksikannusena ½...1 Radedorm
              tabletti (2,5...5 mg nitrasepaami). Üksikjuhtudel võib arst määrata suurema annuse, kuni 2 Radedorm
              tabletti (10 mg nitrasepaami) ööpäevas.
              Suuremaid annuseid manustada ei tohi.
              Vanemaealised ja nõrgestatud organismiga patsiendid, samuti patsiendid, kellel esineb orgaanilisi
              ajukahjustusi, häireid hingamis-, vereringe-, maksa- ja neerufunktsioonides, peaksid kasutama väiksemaid
              annuseid (nt 2,5 mg nitrasepaami ehk ½ Radedorm tabletti). Üksikjuhtudel võib arst määrata ööpäevase
              annusena 1 Radedorm tableti (5 mg nitrasepaami).
              Suuremaid annuseid need patsiendid kasutada ei tohi.

              Imiku- ja väikelapseea krambid:
              Üldjuhul kasutatakse ööpäevase annusena ½...1 Radedorm tabletti (2,5...5 mg nitrasepaami)
              üksikannusena. Tablett tuleb lahustada 0,5 klaasis vees.

              Kasutusviis ja - kestus
              Tabletid neelatakse alla puruks närimata, koos vähese hulga vedelikuga, unehäirete korral 20...30 minutit
              enne magamaminekut. Tablette ei tohiks sisse võtta täis kõhuga, kuna sel juhul tuleb arvestada ravimi
              toime aeglustumisega ning sõltuvalt magamisaja pikkusest tugevamate järelmõjudega järgmisel
              hommikul.
              Ravi kestuse määrab arst ja see peaks piirduma ägedate unehäirete korral mõnepäevase raviga või ühe
              üksikannusega.
              Krooniliste unehäirete korral määratakse ravi kestus sõltuvalt haiguse kulust. Hiljemalt kahenädalase ravi
              järel peab arst annuste aeglase vähendamise abil välja selgitama, kas edasine ravi Radedorm tablettidega
              on vajalik.
              Radedorm tablettide pikemaajalise kasutamise (üle 1 nädala) ning ravi järsu lõpetamise korral võivad
              varem esinenud unehäired uuesti esile tulla (vt ärajätunähud ravimi kõrvaltoimete kirjeldamisel). Seetõttu
              tuleb ravi lõpetada arsti poolt annuse aeglase vähendamisega.
              Pikemaajalise ravi korral soovitatakse kontrollida verepilti ja maksafunktsioone.

              Kui te võtate Radedorm’i rohkem kui ette nähtud
              Teadvuse kadu esineb juhul, kui ööpäevane raviannus ületatakse kuni kümnekordselt. Mürgistuse puhul
              kasutada flumaseniili. Teadvuse hägustumise juhtudel on vajalik haiglaravi. Üleannustamise kahtluse


                                                                                                    3


             korral võtke otsekohe ühendust oma arstiga või kutsuge kiirabi. Võtke järelejäänud tabletid ja ravimi
              pakend endaga kaasa.

              Kui te unustate Radedorm’i võtmise
              Kui te unustate tableti võtta, siis võtke see kohe, kui see teile meenub. Ärge võtke kahekordset annust, kui
              ravim jäi eelmisel korral võtmata, vaid jätkake võtmist tavaliselt.


              4.  VÕIMALIKUD KÕRVALTOIMED

              Nagu kõik ravimid, võib ka Radedorm põhjustada kõrvaltoimeid, kuigi kõigil neid ei teki.
              Sageli ja sõltuvalt annuse suurusest võib pärast ravimi õhtust manustamist ilmneda tugevat väsimust,
              unisust, roidumust, uimasust, keskendumishäireid, reaktsiooniaja pikenemist, pearinglust, lühiajalisi
              mälulünki, häireid kõndimisel ja liigutuste sooritamisel (ataksia).
              Hommikuti, pärast nitrasepaami manustamist eelmisel õhtul, tuleks arvestada tuntava jääkväsimuse ja
              keskendumishäirete ilmnemisega, mis võivad kahjustada võimet aktiivselt liigelda teedel. Vanemaealised
              patsiendid on kõrvaltoimetest rohkem mõjutatavad. Ettevaatlik tuleb olla nitrasepaami lihaseid lõõgastava
              toime tõttu (kukkumisoht).
              Harva võivad esineda lihasnõrkus, peavalu, meeltesegadus, suukuivus, iiveldus, oksendamine,
              kõhukinnisus ning vererõhu kerge langus. Samuti on täheldatud naha kihelemist ja löövet. Väga harva
              võivad esineda söögiisu suurenemine, suguinstinkti nõrgenemine ja naistel menstruatsioonihäired. Juba
              olemasoleva hingamisteede ahenemisega kaasuva hingamispuudulikkuse ja ajukahjustuste esinemisel võib
              ilmneda ravimi hingamist pärssiv toime.
              Nitrasepaami kasutamisel imikute ja väikelaste krampide raviks peab arvestama võimaliku
              limaproduktsiooni suurenemisega hingamisteedes ja sellest tingitud rögaummistusega koos kaasneva
              köhaärritusega.
              Suurte annuste kasutamisel ja pikaajalisel ravil võivad ajutiselt esineda aeglustunud ja ebaselge kõne
              (artikulatsioonihäired), nägemishäired (kahekordne nägemine, silmapilgutused), kõnnaku ja liigutuste
              ebakindlus. Need nähud kaovad pärast annuse vähendamist või ravi lõpetamist arsti poolt.
              Ootamatute paradoksaalsete reaktsioonide esinemisel, nagu suurenenud agressiivsus, ägedad
              ärritusseisundid rahunemise asemel, enesetapumõtete tekkimine, meelepetted, sagenenud lihastõmblused,
              unetus (häired uinumisel ja rahutu uni), tuleb arsti korraldusel ravi nitrasepaamiga lõpetada.
              Pärast pikaajalist igapäevast ravi nitrasepaamiga võib ravi järsul katkestamisel, umbes 2...5 päeva jooksul
              pärast ravimi viimast manustamist, esineda unehäireid ja sagenenud hirmuunenägusid. Ajutiselt võivad
              tugevnenud määral ilmneda uuesti hirm, pingeseisundid, ärritusseisundid ja sisemine rahutus. Need nähud
              võivad väljenduda värisemise ja higistamisena ning areneda kuni ohtlike kehaliste ja psüühiliste
              ärajätunähtudeni (nt krambihood, ärajätudeliirium).
              Nitrasepaamil on ravimsõltuvust põhjustavad omadused. Ravimi igapäevasel kasutamisel mõne nädala
              jooksul võib juba tekkida oht ravimsõltuvuse väljakujunemiseks. See kehtib mitte ainult ravimi
              kuritarvitamisel eriti suurte annuste kasutamisel, vaid ka tavaliste terapeutiliste annuste puhul.

              Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida selles
              infolehes ei ole nimetatud, palun rääkige sellest oma arstile või apteekrile.


              5.  KUIDAS RADEDORM'i SÄILITADA

              Hoida laste eest varjatud ja kättesaamatus kohas.
              See ravimpreparaat ei vaja säilitamisel eritingimusi.
              Mitte kasutada pärast pakendil märgitud kõlblikkusaja lõppu. Kõlblikkusaeg viitab kuu viimasele päevale.

              Ravimeid ei tohi ära visata kanalisatsiooni kaudu ega koos majapidamisprügiga. Küsige oma apteekrilt,
              kuidas hävitatakse ravimeid, mida enam ei vajata. Need meetmed aitavad kaitsta keskkonda.

                                                                                                    4


             6.LISAINFO

              Mida Radedorm sisaldab

              -   Toimeaine on nitrasepaam. Üks tablett sisaldab 5 mg toimeainet nitrasepaami.
              -   Abiained on mikrokristalne tselluloos, magneesiumstearaat, veevaba laktoos,
                   naatriumglükolaattärklis.

              Kuidas Radedorm välja näeb ja pakendi sisu

              Pakendis on 20 tabletti.

              Müügiloa hoidja ja tootja

              Müügiloa hoidja
              Teva Pharma B.V.
              Computerweg 10
              3542 DR Utrecht
              Holland

              Tootjad:
              AWD Pharma GmbH & Co. KG
              Wasastraße 50,
              01445 Radebeul
              Saksamaa

              Nycomed GmbH
              Lehnitzstrasse 70-98
              D-16515 Oranienburg
              Saksamaa

              Lisaküsimuste tekkimisel selle ravimi kohta pöörduge palun müügiloa hoidja kohaliku esindaja
              poole.

              Teva Eesti esindus UAB Sicor Biotech Eesti filiaal
              Lõõtsa 8
              11415 Tallinn
              Tel.: +372 6610801

              Infoleht on viimati kooskõlastatud oktoobris 2011.











                                                                                                    5
