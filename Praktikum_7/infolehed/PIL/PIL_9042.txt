

                             PAKENDI INFOLEHT: INFORMATSIOON KASUTAJALE

                                  Valtrex, 500 mg õhukese polümeerikattega tabletid
                                                   Valatsikloviir

              Enne ravimi võtmist lugege hoolikalt infolehte.
              -    Hoidke infoleht alles, et seda vajadusel uuesti lugeda.
              -    Kui teil on lisaküsimusi, pidage nõu oma arsti või apteekriga.
              -    Ravim on välja kirjutatud teile. Ärge andke seda kellelegi teisele. Ravim võib olla neile
                    kahjulik, isegi kui haigussümptomid on sarnased.
              -    Kui ükskõik milline kõrvaltoimetest muutub tõsiseks või kui te märkate mõnda kõrvaltoimet,
                    mida selles infolehes ei ole nimetatud, palun rääkige sellest oma arstile või apteekrile.

              Infolehes antakse ülevaade:
              1.    Mis ravim on Valtrex ja milleks seda kasutatakse
              2.    Mida on vaja teada enne Valtrex’i võtmist
              3.    Kuidas Valtrex’it võtta
              4.    Võimalikud kõrvaltoimed
              5     Kuidas Valtrex’it säilitada
              6.    Lisainfo


              1.    MIS RAVIM ON VALTREX JA MILLEKS SEDA KASUTATAKSE

              Valtrex kuulub viirusevastaste ravimite rühma. Selle toime on viiruste, nimega herpes simplex (HSV),
              varicella zoster (VZV) ja tsütomegaloviirus (CMV), hävitamine või nende kasvu peatamine.

              Valtrex’it võib kasutada:
              -    vöötohatise raviks (täiskasvanutel)
              -    naha HSV infektsioonide ja genitaalherpese raviks (täiskasvanutel ja üle 12-aastastel
                   noorukitel). Samuti kasutatakse seda ravimit, aitamaks vältida nende infektsioonide
                   taasilmnemist.
              -    külmavillide raviks (täiskasvanutel ja üle 12-aastaste noorukitel)
              -    CMV infektsiooni vältimiseks elundisiirdamise järgselt (täiskasvanutel ja üle 12-aastastel
                   noorukitel).
              -    HSV silmainfektsioonide ravi ja vältimine


              2.    MIDA ON VAJA TEADA ENNE VALTREX’I VÕTMIST

              Ärge võtke Valtrex’it
              -    kui te olete allergiline (ülitundlik) valatsikloviiri, atsikloviiri või Valtrex’i mõne koostisosa
                   suhtes (loetletud lõigus 6).
              -    kui see teie puhul kehtib, ärge võtke Valtrex’it. Kui te pole kindel, rääkige enne Valtrex’i
                   võtmist oma arsti või apteekriga.

              Eriline ettevaatus on vajalik ravimiga Valtrex
              Konsulteerige enne Valtrex’i võtmist oma arsti või apteekriga:
              -    kui teil on neeruprobleemid
              -    kui teil on maksaprobleemid
              -    kui te olete vanem kui 65-eluaastat
              -    kui teie immuunsüsteem on nõrk.

              Kui te pole kindel kas midagi ülaltoodust kehtib teie puhul, rääkige enne Valtrex’i võtmist oma arsti
              või apteekriga.


                                                         1


             Genitaalherpese ülekandumise vältimine teistele
              Kui te võtate Valtrex’it, et ravida või vältida genitaalherpest või kui teil on varem esinenud
              genitaalherpest, peate te jätkuvalt harrastama ohutut seksuaalvahekorda, sh kondoomi kasutamist. See
              on oluline, et vältida teie infektsiooni edasikandumist teistele isikutele. Ärge astuge
              seksuaalvahekorda, kui teil on suguelunditel haavandid või villid.

              Võtmine koos teiste ravimitega
              Palun informeerige oma arsti või apteekrit kui te kasutate või olete hiljuti kasutanud mingeid muid
              ravimeid, kaasa arvatud ilma retseptita ostetud ravimeid.

              Öelge oma arstile või apteekrile kui te võtate mingeid muid ravimeid, mis kahjustavad neere. Need on:
              aminoglükosiidid, plaatina orgaanilised ühendid, jodeeritud kontrastaine, metotreksaat, pentamidiin,
              foskarnet, tsüklosporiin, takroliimus, tsimetidiin ja probenetsiid.

              Rääkige alati oma arstile või apteekrile teistest võetavatest ravimitest, kui te võtate Valtrex’it
              vöötohatise raviks või kui teil on olnud elundisiirdamine.

              Rasedus ja imetamine
              Enne ravimi kasutamist pidage nõu oma arsti või apteekriga.
              Valtrex’i kasutamist raseduse ajal tavaliselt ei soovitata. Kui te olete rase või arvate, et võite olla rase
              või kui te plaanite rasestuda, ärge võtke Valtrex’it ilma eelnevalt oma arstiga konsulteerimata. Kui te
              olete rase või toidate rinnaga, kaalub teie arst Valtrex’i võtmisest tulenevat kasu teile ja võimalikku
              riski teie lapsele.

              Autojuhtimine ja masinatega töötamine
              Valtrex võib põhjustada kõrvaltoimeid, mis mõjutavad teie autojuhtimise võimet.
                     Ärge juhtige autot ega kasutage masinaid, kui te ei ole kindel, kas ravim teid mõjutab.


              3.    KUIDAS VALTREX’IT VÕTTA

              Võtke Valtrex’it alati täpselt nii, nagu arst on teile rääkinud. Kui te ei ole milleski kindel, pidage nõu
              oma arsti või apteekriga.

              Teie poolt võetav annus sõltub sellest, mille jaoks teie arst on teile Valtrex’it määranud. Teie arst
              arutab seda teiega.

              Vöötohatise ravi
              -    Tavaline annus on 1000 mg (üks 1000 mg tablett või kaks 500 mg tabletti) kolm korda
                   ööpäevas.
              -    Te peate Valtrex’it võtma 7 päeva.

              Külmavillide ravi
              -    Tavaline annus on 2000 mg (kaks 1000 mg tabletti või neli 500 mg tabletti) kaks korda
                    ööpäevas.
              -    Teine annus tuleb võtta 12 tundi (mitte varem kui 6 tundi) pärast esimest annust.
              -    Te peate Valtrex’it võtma ainult ühe päeva (2 annust).

              Naha HSV infektsioonide ja genitaalherpese ravi
              -    Tavaline annus on 500 mg (üks 500 mg tablett või kaks 250 mg tabletti) kaks korda ööpäevas.
              -    Esmase infektsiooni puhul peate te Valtrex’it võtma 5 päeva või kuni 10 päeva, kui teie arst nii
                   määrab. Korduva infektsiooni korral on ravi kestvus tavaliselt 3...5 päeva.

              Juba esinenud HSV infektsioonide taasilmnemise vältimine
              -    Tavaline annus on üks 500 mg tablett üks kord ööpäevas.
              -    Mõned inimesed, kellel tuleb infektsiooni taasilmnemist ette sagedamini, võivad reageerida
                   paremini annusele üks 250 mg tablett kaks korda ööpäevas.


             - Te peate Valtrex’it võtma seni, kuni teie arst käsib teil see lõpetada.

              Vältimaks teie nakatumist CMV’sse (tsütomegaloviirus)
              -    Tavaline annus on 2000 mg (kaks 1000 mg tabletti või neli 500 mg tabletti) neli korda
                   ööpäevas.
              -    Annused tuleb võtta 6-tunniste vahedega.
              -    Tavaliselt hakkate te Valtrex’it võtma niipea kui võimalik pärast operatsiooni.
              -    Te peate Valtrex’it võtma ligikaudu 90 päeva peale operatsiooni, kuni teie arst käsib teil
                   lõpetada.

              Teie arst võib Valtrex’i annust kohandada:
              -    kui te olete vanem kui 65-eluaastat
              -    kui teil on nõrk immuunsüsteem
              -    kui teil on neeruprobleemid.
                    Kui miski ülaltoodust kehtib teie puhul, rääkige enne Valtrex’i võtmist oma arstiga.

              Ravimi võtmine
              -    Võtke ravimit suukaudselt.
              -    Neelake tabletid alla tervena, koos klaasitäie veega.
              -    Võtke Valtrex’it iga päev samal ajal.
              -    Võtke Valtrex’it vastavalt oma arstilt või apteekrilt saadud juhistele.

              Üle 65-aastased või neeruprobleemidega patsiendid
              Valtrex’i võtmise ajal on väga oluline, et te jooksite terve päeva vältel regulaarselt vedelikku. See
              aitab vähendada neere või närvisüsteemi mõjutada võivaid kõrvaltoimeid. Teie arst jälgib teid
              hoolikalt nende ilmingute suhtes. Närvisüsteemi kõrvaltoimeteks võivad olla segasus või erutuvus või
              tavatu unisus- või uimasustunne.

              Kui te võtate Valtrex’it rohkem kui ette nähtud
              Valtrex ei ole tavaliselt kahjulik, välja arvatud juhul, kui te võtate seda mitmeid päevi liiga palju. Kui
              te võtate liiga palju tablette, võite te kogeda iiveldust, oksendamist, segasust, erutuvust või tavatut
              unisust. Kui te võtate liiga palju Valtrex’it, rääkige oma arsti või apteekriga. Võtke ravimipakend
              endaga kaasa.

              Kui te unustate Valtrex’it võtta
              -    Kui te unustate Valtrex’it võtta, võtke see niipea, kui teile meenub. Kui teie järgmise annuse
                   võtmise aeg on siiski juba lähedal, jätke ununenud annus vahele.
              -    Ärge võtke kahekordset annust, kui annus jäi eelmisel korral võtmata.

              Kui teil on lisaküsimusi selle ravimi kasutamise kohta, pidage nõu oma arsti või apteekriga.


              4.    VÕIMALIKUD KÕRVALTOIMED

              Nagu kõik ravimid, võib ka Valtrex põhjustada kõrvaltoimeid, kuigi kõigil neid ei teki. Selle ravimi
              kasutamisel võivad ilmneda järgmised kõrvaltoimed:

              Seisundid, mida te peate oskama jälgida
              -    rasked allergilised reaktsioonid (anafülaksia). Need on Valtrex’it võtvatel inimestel harva
                    esinevad. Sümptomite kiire teke, sh:
              -    nahaõhetus, sügelev nahalööve,
              -    huulte-, näo-, kaela- ja kõriturse, mis põhjustab hingamisraskusi (angioödeem),
              -    vererõhu langus, mis tingib kollapsi.
                    Allergilise reaktsiooni tekkides lõpetage Valtrex’i võtmine ja pöörduge koheselt arsti poole.

              Väga sage (esineb enam kui 1 inimesel 10st):
              -    peavalu


             Sage (esineb kuni 1 inimesel 10st)
              -    iiveldus
              -    pearinglus
              -    oksendamine
              -    kõhulahtisus
              -    nahareaktsioonid päikesevalgusele (fotosensibilisatsioon)
              -    nahalööve

              Aeg-ajalt (esineb kuni 1 inimesel 100st)
              -    segasustunne
              -    olematute asjade kuulmine või nägemine (hallutsinatsioonid)
              -    äärmuslik uimasus
              -    värinad
              -    erutuvus

              Need närvisüsteemi kõrvaltoimed ilmnevad tavaliselt neeruprobleemidega inimestel, eakatel või
              siirdatud elundiga patsientidel, kes võtavad ööpäevas 8 g ja suuremaid Valtrex’i annuseid. Tavaliselt
              hakkab neil parem, kui Valtrex’i ravi lõpetatakse või annust vähendatakse.


              Teised aeg-ajalt esinevad kõrvaltoimed:
              -    hingeldus (düspnoe)
              -    ebamugavustunne maos
              -    nahalööve, mõnikord sügelev, kublaline lööve (urtikaaria)
              -    alaseljavalu (neeru valu)
              -    veri uriinis

              Aeg-ajalt esinevad kõrvaltoimed, mida täheldatakse vereanalüüsis:
              -    valgete vereliblede arvu vähenemine (leukopeenia)
              -    trombotsüütide arvu vähenemine; need on rakud, mis aitavad verel hüübida
                    (trombotsütopeenia)
              -    maksa poolt toodetavate ainete sisalduse suurenemine veres

              Harv (esineb kuni 1 inimesel 1000st)
              -    koordinatsiooni- ja kõnnakuhäired (ataksia)
              -    aeglane, segane kõne (düsartria)
              -    tõmblused (krambihood)
              -    ajufunktsioonihäire (entsefalopaatia)
              -    teadvusetus (kooma)
              -    segased või häiritud mõtted

              Need närvisüsteemi kõrvaltoimed ilmnevad tavaliselt neeruprobleemidega inimestel, eakatel või
              siirdatud elundiga patsientidel, kes võtavad ööpäevas 8 g ja suuremaid Valtrex’i annuseid. Tavaliselt
              hakkab neil parem, kui Valtrex’i ravi lõpetatakse või annust vähendatakse.

              Teised harva esinevad kõrvaltoimed
              -     neeruprobleemid, millega kaasneb vähene uriinieritus või uriinierituse puudumine.


              5.    KUIDAS VALTREX’IT SÄILITADA

              -    Hoida laste eest varjatud ja kättesaamatus kohas.
              -    Ärge kasutage Valtrex’it pärast kõlblikkusaega, mis on märgitud karbil. Kõlblikkusaeg viitab
                   kuu viimasele päevale.
              -    Hoida temperatuuril kuni 30°C.


             - Ravimeid ei tohi ära visata kanalisatsiooni kaudu ega koos majapidamisprügiga. Küsige oma
                   apteekrilt, kuidas hävitatakse ravimeid, mida enam ei vajata. Need meetmed aitavad kaitsta
                   keskkonda.


              6.    LISAINFO

              Mida Valtrex sisaldab
              -    Toimeaine on valatsikloviir. Üks tablett sisaldab 500 mg valatsikloviiri
                   (valatsikloviirvesinikkloriidina).
              -    Abiained on:
              Tableti sisu:
              mikrokristalne tselluloos,
              krospovidoon,
              povidoon,
              magneesiumstearaat,
              kolloidne veevaba ränidioksiid.

              Tableti kate:
              hüpromelloos,
              titaandioksiid,
              makrogool,
              polüsorbaat 80 ,
              karnaubavaha.

              Kuidas Valtrex välja näeb ja pakendi sisu
              Valtrex tabletid on pakendatud polüvinüülkloriid/alumiinium blisterpakenditesse.

              Valtrex 500 mg tabletid on saadaval 10, 24, 30, 42, 90 või 112 õhukese polümeerikattega tabletti
              sisaldavas karbis. Tabletid on valged ja nende ühel küljel on märge GX CF1.

              Müügiloa hoidja ja tootja
              Müügiloa hoidja:
              Glaxo Wellcome UK Limited trading as Glaxo Wellcome Operations
              Glaxo Wellcome House
              Berkeley Avenue
              Greenford, Middlesex UB6 0NN
              Ühendkuningriik

              Tootjad:
              GlaxoSmithKline Pharmaceuticals S.A.
              Grunwaldzka Str. 189
              60-322 Poznan
              Poola

              Glaxo Wellcome S.A.
              Avenida de Extremadura 3
              Hispaania


              Lisaküsimuste tekkimisel selle ravimi kohta pöörduge palun müügiloa hoidja kohaliku esindaja poole.
              GlaxoSmithKline Eesti OÜ
              Lõõtsa 2
              11415 Tallinn
              Telefon: +372 6676 900


             See ravimpreparaat on saanud müügiloa Euroopa Majanduspiirkonna liikmesriikides järgmiste
              nimetustega:

              Austria, Bulgaaria, Küpros, Tšehhi Vabariik, Eesti, Soome, Saksamaa, Kreeka, Island, Iirimaa, Läti,
              Leedu, Malta, Norra, Portugal, Rumeenia, Slovakkia, Sloveenia, Hispaania, Rootsi, Ühendkuningriik:
              Valtrex
              Prantsusmaa, Belgia, Taani, Itaalia, Luksemburg, Holland: Zelitrex


              Infoleht on viimati kooskõlastatud juunis 2011
