

                             PAKENDI INFOLEHT: INFORMATSIOON KASUTAJALE
                                          Magnevist 0,5 mmol/ml süstelahus
                                              Dimeglumiingadopentetaat


              Enne ravimi kasutamist lugege hoolikalt infolehte.
              -  Hoidke infoleht alles, et seda vajadusel uuesti lugeda.
              -  Kui teil on lisaküsimusi, pidage nõu arstiga (radioloogiga), kes teile Magnevist’i manustab, või
                 haigla/MRI keskuse personaliga.
              -  Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida
                 selles infolehes ei ole nimetatud, palun rääkige sellest oma arstile või radioloogile.


              Infolehes antakse ülevaade:
              1.  Mis ravim on Magnevist ja milleks seda kasutatakse
              2.  Mida on vaja teada enne Magnevist’i kasutamist
              3.  Kuidas Magnevist’i kasutada
              4.  Võimalikud kõrvaltoimed
              5.  Kuidas Magnevist’i säilitada
              6.  Lisainfo
              7.  Lisainfo tervishoiutöötajatele


              1.   MIS RAVIM ON MAGNEVIST JA MILLEKS SEDA KASUTATAKSE

              Magnevist on kontrastaine, mida kasutatakse aju, selgroo, veresoonte ja teiste kehapiirkondade
              magnetresonantsuuringutel (MRI).
              Ravim on ainult diagnostiliseks kasutamiseks intravenoosselt.
              MRI on meditsiinilis-diagnostilise pildistuse vorm, mis tekitab kujutise, määrates vee molekule
              normaalsetes ja hälvetega kudedes. Kujutis saadakse kasutades keerukat magnetite ja raadiolainete
              süsteemi. Arvutid salvestavad signaali ja tekitavad selle põhjal kujutise.


              2.   MIDA ON VAJA TEADA ENNE MAGNEVIST’I KASUTAMIST

              Ärge kasutage Magnevist’i
              Magnevist’i ei tohi kasutada alla 4-nädala vanustel vastsündinutel.

              Eriline ettevaatus on vajalik ravimiga Magnevist
              Arst peab olema eriti ettevaatlik Magnevist’i manustades:
              •  kui te olete allergiline (ülitundlik) dimeglumiingadopentetaadi või Magnevist’i mõne koostisosa
                 suhtes (vt lõik 6 „Lisainfo“);
              •  kui teil on varem esinenud reaktsioone kontrastainete kasutamisel;
              •  kui teil esineb või on varem esinenud allergiat (nt heinapalavik, nõgestõbi) või astmat;
              •  kui teil on südame või veresoonkonna haigus. Seda seetõttu, et harvadel juhtudel esinevad
                 allergilised reaktsioonid võivad siis olla tõsised või lõppeda surmaga;
              •  kui teil on tõsine neerufunktsiooni kahjustus;
              •  kui teil on hiljuti olnud või kohe tulemas maksasiirdamine;
              •  kui teil on epilepsia või teil esinevad ajutegevuse häired, millega kaasnevad krambid või teil on
                 mõni muu aju haigus. Sarnaste seisunditega patsientidel on harva esinenud krambihooge.

              Kui teil esineb mõni ülaltoodud seisunditest, siis rääkige sellest oma arstile, radioloogile või MRI
              osakonna personalile enne Magnevist’i manustamist. Arst otsustab, kas viia planeeritud uuring läbi
              või mitte.

              Rääkige oma arstile, kui:
              -   teil on neerutalitluse häired;


             -teil on hiljuti olnud või kohe tulemas maksasiirdamine.

              Magnevist’i kasutamise järgselt võib esineda allergialaadseid sh tõsised reaktsioone. Enamus neist
              tekib 30 minuti jooksul pärast manustamist. Seetõttu jälgitakse teid pärast süstet vähemalt 30 minutit.
              Esineda võib ka hilinenud reaktsioone (tunde või päevi hiljem), vt lõik 4 „Võimalikud kõrvaltoimed“.

              Enne vereanalüüside andmist öelge oma arstile, et teile on süstitud Magnevist’i. Seda seetõttu, et
              teatud analüüsides võib Magnevist kuni 24 tundi pärast manustamist mõjutada teie vere rauasisaldust.

              Kui teil on südamestimulaator või mõni rauda sisaldav implantaat, siis rääkige sellest enne
              Magnevist’i manustamist oma arstile, radioloogile või MRI osakonna personalile. Sellisel juhul ei
              tohi teid paigutada tugeva magnetvälja piirkonda.

              Neerufunktsiooni kahjustus

              Enne Magnevist’i kasutamist tuleb teile teha vereanalüüs, et selgitada välja kui hästi teie neerud
              töötavad.

              Kui teie neerud ei tööta korralikult, teeb arst enne teise annuse süstimist kindlaks, et eelnev annus
              Magnevist’i oleks teie kehast eemaldatud.
              Magnevist’i eemaldatakse kehast hemodialüüsi teel. Kui teile tehakse juba regulaarselt hemodialüüsi,
              soovitab arst teile, milliseks ajaks planeerida järgmist dialüüsi.

              Te ei tohiks kasutada Magnevist’i kui teil esineb raske neerukahjustus või kui teil on kohe tulemas või
              on hiljuti olnud maksasiirdamine, kuna selliste seisunditega patsientidel on Magnevist’i kasutamisega
              seostatud süsteemse nefrogeense fibroosi (NSF) teket. NSF on haigus, mis toob kaasa naha ja
              pehmekudede paksenemise. NSF’i tagajärjeks võib olla invaliidistav liigeste liikumatus, lihasnõrkus
              või siseorganite talitluse häired, mis võivad olla eluohtlikud.

              Lapsed ja noorukid

              Magnevist’i kasutamise kogemus alla kaheaastastel patsientidel on piiratud, v.a aju ja seljaaju
              uuringud.

              Magnevist’i ei tohi kasutada alla 4-nädala vanustel vastsündinutel. Kuna alla 1-aasta vanustel lastel on
              neerufunktsioon väljaarenemata, tohib neil kasutada Magnevist’i ainult pärast hoolikat arstipoolset
              kaalutlemist.
              Vastsündinutel ja imikutel tuleb vajaminev annus manustada käsitsi.

              Kasutamine koos teiste ravimitega

              Palun informeerige oma arsti, radioloogi või MRI osakonna personali, kui te kasutate või olete
              hiljuti kasutanud mingeid muid ravimeid, kaasa arvatud ilma retseptita ostetud ravimeid.

              Kui te võtate beetablokaatoreid (kõrge vererõhu või teiste südamehäirete ravim), siis öelge seda
              kindlasti oma arstile.

              Rasedus

              Enne ravimi kasutamist pidage nõu oma arstiga.
              Kui te olete rase või kahtlustate seda, informeerige kindlasti oma arsti, sest raseduse ajal ei tohi
              Magnevist’i ilma tungiva vajaduseta kasutada.

              Imetamine

              Enne ravimi kasutamist pidage nõu oma arstiga.


             Informeerige oma arsti, kui te toidate last rinnaga või kavatsete seda teha. Pärast Magnevist’i
              manustamist tuleb rinnaga toitmine katkestada vähemalt 24 tunniks.


              3.    KUIDAS MAGNEVIST’I KASUTADA

              Arst süstib Magnevist’i nõela või kateetri abil veeni. MRI-uuringu võib läbi viia kohe.

              Magnevist’i teile sobiv annus sõltub teie kehakaalust ja uuritavast kehapiirkonnast.

              Üldjuhul piisab täiskasvanutele ühekordsest süstest annuses 0,2 ml Magnevist’i kehakaalu kilogrammi
              kohta (st 70 kg kaaluvale inimesele manustatav annus on 14 ml). Erijuhtudel võib annust suurendada
              maksimaalselt 0,6 ml-ni kehakaalu kilogrammi kohta täiskasvanutel ja kuni 0,4 ml-ni kehakaalu
              kilogrammi kohta lastel. Teie uuringu jaoks vajamineva Magnevist’i annuse määrab radioloog.

              Alla 2-aastastel lastel on Magnevist’i kasutamise kogemus piiratud (v.a aju ja seljaaju uuringud).

              Annustamine patsientide erirühmadele

              Teile ei tohi Magnevist’i manustada, kui teil esineb raske neerukahjustus või kui teil on tulemas või on
              hiljuti olnud maksasiirdamine. Magnevist’i ei tohi kasutada alla 4 nädala vanustel vastsündinutel.

              Kui teil esineb mõõdukas neerukahjustus, tohib teile skaneerimisel manustada korraga vaid ühe
              annuse ja järgmise annuse võib manustada peale 7 päeva möödumist.

              Kui teie neerufunktsioon on tugevalt kahjustunud või teil on äge neerupuudulikkus võib teile
              Magnevist’i manustada maksimaalselt 0,2 ml/kehakaalu kg kohta. Teie arst või radioloog otsustab, kas
              planeeritud uuringu saab läbi viia või mitte (vt lõik 2 „Mida on vaja teada enne Magnevist’i
              kasutamist“).

              Kuna alla 1-aasta vanustel lastel on neerufunktsioon väljaarenemata, tohib neile skanneerimise ajal
              manustada vaid 1 annuse korraga ja järgmist annust mitte enne 7 päeva möödumist.

              Annuse kohandamine ei ole vajalik, kui te olete 65-aastane või vanem, kuid teile tehakse vereanalüüs,
              et selgitada välja, kui hästi teie neerud töötavad.

              Lisateavet Magnevist’i manustamise ja käsitsemise kohta leiate infolehe lõpust (vt lõik „Lisainfo“).

              Kui teile manustatakse Magnevist’i rohkem kui ette nähtud

              Üleannustamise sümptomitest ei ole siiani teatatud. Üleannustamise puhul ravib arst tekkinud
              sümptomeid ja kontrollib teie neerude tööd.
              Kui teie neerud ei tööta korralikult, võib arst kasutada Magnevist’i kehast eemaldamiseks
              hemodialüüsi.
              Kui teil on lisaküsimusi selle ravimi kasutamise kohta, pidage nõu oma arsti või radioloogiga.


              4.   VÕIMALIKUD KÕRVALTOIMED

              Nagu kõik ravimid, võib ka Magnevist põhjustada kõrvaltoimeid, kuigi kõigil neid ei teki.

              Enamus kõrvaltoimetest on kerge kuni keskmise raskusastmega.

              Kõige sagedasemad Magnevist’i kasutamisel tekkinud kõrvaltoimed (võivad tekkida 4 või rohkemal
              inimesel 1000-st) on erinevad süstekoha reaktsioonid, peavalu ja iiveldus.


             Harvadel juhtudel võib esineda allergialaadseid sh tõsiseid reaktsioone nagu šokk, mis võib vajada
              kohest meditsiinilist sekkumist.

              Kui teil tekib näo, huulte, keele või kõri kerge turse, köhimine või aevastmine, hingamisraskused,
              sügelus, nohu või nõgeslööve, teavitage sellest koheselt oma arsti, radioloogi või MRI osakonna
              personali. Need võivad olla tõsise reaktsiooni esmased sümptomid. Vajalikuks võib osutuda uuringu
              peatamine ja edasine ravi.
              Harvadel juhtudel võib esineda hilisreaktsioone tunde või päevi pärast Magnevist’i manustamist. Kui
              see juhtub, teavitage sellest oma arsti või radioloogi.

              On teatatud süsteemse nefrogeense fibroosi juhtudest (haigus, mis põhjustab naha paksenemist ning
              võib kahjustada pehmekudesid ja siseorganeid).

              Allpool on teatatud/tekkinud kõrvaltoimed loetletud esinemissageduste järgi.

              Aeg-ajalt (võivad esineda ühel kuni 10-l patsiendil 1000-st):

              -    peavalu, peapööritustunne, düsgeusia (maitsmishäired);
              -    oksendamine, iiveldus;
              -    valu, kuumatunne, külmatunne;
              -    erinevad süstekoha reaktsioonid:
                   külmatunne, paresteesia (torkimise tunne), paistetus, soojatunne, valu, turse, ärritus,
                   hemorraagia (veritsus), erüteem (valulik nahapunetus), ebamugavustunne, nekroos (koekärbus),
                   tromboflebiit (trombi tekkimisega seotud veenipõletik), flebiit (veenipõletik), põletik,
                   ekstravasatsioon (koesisene verejooks süstekohal), valu, verevalum, nahavärvuse muutus.

              Harv (võivad esineda ühel kuni 10-l patsiendil 10 000-st):

                -  allergia (ülitundlikkus) / anafülaktoidsed (allergialaadsed) reaktsioonid nt anafülaktoidne šokk
                    (raske allergialaadne reaktsioon), šokk (vereringehäire), hüpotensioon (madal vererõhk),
                    konjunktiviit, teadvuse kaotus, pitsitustunne kurgus, aevastamine, urtikaaria (nõgestõbi),
                    pruuritus (sügelus), lööve, erüteem (nahapunetus), düspnoe (hingamisraskus), hingamisseiskus,
                    bronhospasm (hingamisraskus), vilistav hingamine, larüngospasm (kõrikramp), kõriturse,
                    neeluturse, tsüanoos (huulte sinakaks värvumine), riniit (nohu), angioödeem (nt näo, kõri, suu,
                    huulte ja/või keele turse), näoturse, reflektoorne tahhükardia (liiga kiire või aeglane
                    südamerütm);
              -    segasusseisund;
              -    krambid, paresteesia (tuimus ja torkimise tunne), põletustunne, värinad;
              -    tahhükardia (kiire südame löögisagedus), arütmia (ebaregulaarne südamerütm);
              -    tromboflebiit (trombi tekkega seotud veenipõletik), punastamine, vasodilatatsioon (veresoonte
                    laienemine);
              -    kurguärritus, kurguvalu/ebamugavustunne kurgus, köha;
              -    kõhuvalu või ebamugavustunne kõhus, kõhulahtisus, hambavalu, suukuivus, valu suus ja
                    paresteesia (tuimus või torkimise tunne suus);
              -    valu kätes ja jalgades (jäsemetes);
              -    valu rinnus, jalgade või käte paistetus (perifeerne turse), üldine halb enesetunne, väsimus, janu,
                    nõrkus (asteenia).

              Teadmata (sagedust ei saa hinnata olemasolevate andmete alusel):
              -    rauakontsentratsiooni tõus vereseerumis (saab määrata vereproovi abil);
              -    ärevusseisund, segasusseisund;
              -    kooma, somnolents (unisus), kõnehäired, parosmia (haistmishäire);
              -    nägemishäire, pisaravool (lakrimatsioon), valu silmades;
              -    kuulmishäire, kõrvavalu;
              -    südameseiskus, bradükardia (südame löögisageduse aeglustumine);
              -    sünkoop (minestamine), vasovagaalne reaktsioon (ajutine kiire vererõhu langus, kahvatus, võib
                   põhjustada teadvusekaotust), kõrge vererõhk;


             - hingamisraskused, hingamissageduse tõus või langus, kopsuturse (vedeliku kogunemine
                   kopsudesse);
              -    suurenenud süljeeritus (salivatsioon);
              -    bilirubiini (sapivärvniku) taseme tõus veres, maksaensüümide aktiivsuse tõus (saab määrata
                   vereproovi abil);
              -    süsteemne nefrogeenne fibroos (NSF – raske reaktsioon, mis põhjustab naha ja sidekoe
                   paksenemist ning võib põhjustada liigestekahjustusi, lihasnõrkust või kahjustada siseorganite
                   tööd mis võib osutuda eluohtlikuks);
              -    seljavalu, artralgia (liigesevalu);
              -    neerupuudulikkus eelneva neerukahjustusega patsientidel, seerumi kreatiniini kontsentratsiooni
                   suurenemine (neerufunktsiooni näitaja, saab määrata vereproovi abil), kusepidamatus
                   (inkontinents), kusepakitsus;
              -    külmavärinad, higistamine, kehatemperatuuri muutused.

              Dialüüsi vajavatel neerupuudulikkusega patsientidel, kellele manustati Magnevist’i, on sageli esinenud
              hilinenud ja mööduvaid põletikulisi reaktsioone nagu palavik, külmavärinad ning C-reaktiivse valgu
              (põletikulise reaktsiooni näitaja veres) sisalduse tõus. Nendel patsientidel viidi MRI uuring
              Magnevist’iga läbi päev enne hemodialüüsi.

              Järgmised kõrvaltoimed on tõsised või lõppenud mõnedel juhtudel surmaga:
              süsteemne nefrogeenne fibroos (NSF – tõsine reaktsioon, mis põhjustab naha ja sidekudede
              paksenemist), anafülaktoidne šokk (raske allergiline reaktsioon), anafülaktoidne (allergialaadne)
              reaktsioon, ülitundlikkus (allergia), šokk (vereringehäire), hüpotensioon (madal vererõhk), teadvuse
              kaotus, pitsitustunne kurgus, düspnoe (hingamisraskus), hingamisseiskus, bronhospasm
              (hingamisraskus), kõrikramp, kõriturse, neeluturse, tsüanoos (huulte sinakaks värvumine),
              angioödeem (nt näo, kõri, suu, huulte ja/või keele turse), näoturse, krambid, tahhükardia (kiire
              südamerütm), seerumi rauasisalduse tõus, kooma, somnolents (unisus), südameseiskus, bradükardia
              (südame löögisageduse vähenemine), sünkoop (minestamine) ja kopsuturse (vedelik kopsus).

              Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida
              selles infolehes ei ole nimetatud, palun rääkige sellest oma arstile või radioloogile.


              5.    KUIDAS MAGNEVIST’I SÄILITADA

              Hoida laste eest varjatud ja kättesaamatus kohas.

              Magnevist on valgustundlik. Valguse eest kaitsmiseks hoida sisepakend välispakendis. Käsitlemise
              ajal ei ole valguse eest kaitsmine vajalik.
              Pärast viaali avamist või süstli kasutamiseks ettevalmistamist on Magnevist 30°C juures stabiilne
              24 tundi. Pärast seda tuleb lahus ära visata.

              Ärge kasutage Magnevist’i pärast kõlblikkusaega, mis on märgitud pakendil. Kõlblikkusaeg viitab kuu
              viimasele päevale.

              6.   LISAINFO

              Mida Magnevist sisaldab

                 -  toimeaine on dimeglumiingadopentetaat. Üks ml lahust sisaldab 0,5 mmol
                     dimeglumiingadopentetaati (vastab 469 mg dimeglumiingadopentetaadile);
                 -  abiained on meglumiin, penteethape ja süstevesi.

              Kuidas Magnevist välja näeb ja pakendi sisu

              Magnevist on selge, värvitu kuni kahvatukollane vedelik.


             Viaalis või süstlis on 5, 10, 15 või 20 ml lahust.
              Pakendis on üks või 10 nimetatud mahuga viaali või süstlit.

              Kõik pakendi suurused ei pruugi olla müügil.

              Müügiloa hoidja ja tootja

              Bayer Pharma AG
              D-13342 Berlin
              Saksamaa

              Lisaküsimuste tekkimisel selle ravimi kohta pöörduge palun müügiloa hoidja kohaliku esindaja poole:

              Bayer OÜ
              Lõõtsa 2, Tallinn
              Telefon: +372 655 8565

              Infoleht on viimati kooskõlastatud: jaanuaris 2012


              7.    LISAINFO TERVISHOIUTÖÖTAJATELE

              Järgnev lisainformatsioon on mõeldud ainult meditsiinipersonalile või tervishoiutöötajatele. Palun
              lugege ka infolehe lõikudes 1 kuni 6 toodud informatsiooni.

              Manustamisviis

              Ravim on mõeldud ainult intravenoosseks manustamiseks (vt lõik „Kuidas Magnevist’i kasutada“).

              Annustamine

              Täiskasvanud

              •    Kraniaalne ja spinaalne MRI (vt lõik „Mis ravim on Magnevist ja milleks seda kasutatakse“)

              Üldiselt on heaks kontrasteerimiseks ja kliinilise küsimuse lahendamiseks küllaldane manustada
              0,2 ml Magnevist’i kehakaalu kilogrammi kohta (vastab 0,1 mmol dimeglumiingadopentetaadile
              kehakaalu kg kohta).

              Kui vaatamata normaalsele kontrasteeritud MRI pildile jääb püsima tugev kliiniline kahtlus kahjustuse
              suhtes tuleks lisaks süstida 0,2 ml või täiskasvanutele isegi 0,4 ml Magnevist’i kehakaalu kg kohta
              30 minuti jooksul, vahetult enne MRI-uuringut, see võib tõsta uuringu diagnostilist väärtust.

              Kasvaja retsidiivi või metastaasi väljalülitamiseks täiskasvanutel annab 0,6 ml Magnevist’i
              kasutamine kehakaalu kilogrammi kohta tihti suurema diagnostilise tulemuslikkuse.

              Maksimaalne üksikannus: 0,6 ml Magnevist’i kehakaalu kilogrammi kohta.

              •    Kogu keha MRI (vt lõik „Mis ravim on Magnevist ja milleks seda kasutatakse“)

              Üldiselt on heaks kontrasteerimiseks ja kliinilise küsimuse lahendamiseks küllaldane manustada
              0,2 ml Magnevist’i kehakaalu kilogrammi kohta.

              Erijuhtudel, nt halva vaskularisatsiooni ja/või väikese ekstratsellulaarse ruumiga lesioonide korral,
              võib küllaldase kontrastsuse saavutamiseks osutuda vajalikuks manustada 0,4 ml Magnevist’i/kg
              kehakaalu kohta, seda eriti suhteliselt kergelt T1-tasakaalustatud skaneerimismooduste kasutamisel.


             Kasvaja retsidiivi või metastaasi väljalülitamiseks täiskasvanutel võib suurema diagnostilise
              tulemuslikkuse saavutamiseks kasutada annust 0,6 ml Magnevist’i kehakaalu kilogrammi kohta.

              Veresoonte visualiseerimiseks, sõltuvalt uuritavast piirkonnast ja uuringu metoodikast, võib
              täiskasvanutel osutuda vajalikuks manustada kuni 0,6 ml kehakaalu kg kohta.

              Maksimaalne üksikannus: 0,6 ml Magnevist’i kehakaalu kilogrammi kohta.

              Lisainfo patsientide erirühmade kohta

              Lapsed

              Seoses väljaarenemata neerufunktsiooniga tohib alla 1 aasta vanustel lastel kasutada Magnevist’i
              ainult pärast hoolikat kaalutlemist ja kuni 0,4 ml/kg kehakaalu kohta. Skaneerimisel mitte kasutada üle
              ühe annuse. Kuna on vähe informatsiooni korduva manustamise kohta, ei tohi Magnevist’i järgmist
              annust manustada enne 7 päeva möödumist. Magnevist’i ei tohi kasutada alla 4-nädala vanustel
              vastsündinutel.

              •    Kõik näidustused

              Lapsed: 0,2 ml Magnevist’i kehakaalu kilogrammi kohta.
              Maksimaalne üksikannus : 0,4 ml Magnevist’i kehakaalu kilogrammi kohta.

              Alla 2-aastased lapsed: kogu keha MRI-s kasutamise kogemus on piiratud.

              Alla 2-aastastele lastele tuleb vigastuste vältimiseks manustada vajalik annus käsitsi, mitte
              autoinjektori abil.

              Eakad patsiendid (65-aastased ja vanemad)

              Kuna eakatel inimestel võib gadopentetaadi renaalne kliirens olla kahjustunud, on eriti oluline 65-
              aastaste ja vanemate patsientide uurimine neerufunktsiooni häirete suhtes.

              Maksafunktsiooni kahjustusega patsiendid

              Kuna gadopentetaat eemaldatakse kehast üksnes muutumatul kujul neerude kaudu, ei ole mõõduka
              maksakahjustusega patsientidel annuse kohandamine vajalik. Raske maksakahjustusega patsientide
              kohta andmed puuduvad.

              Neerufunktsiooni kahjustusega patsiendid

              Magnevist on vastunäidustatud raske neerukahjustusega patsientidel (GFR < 30 ml/min/1,73m 2 ) ja

              maksasiirdamise perioperatiivsel perioodil. Magnevist’i võib kasutada pärast hoolikat riski/kasu
              hindamist mõõduka neerukahjustusega patsientidel (GFR 30...59 ml/min/1,73m 2 ) annuses, mis ei ületa

              0,2 ml/kg kehakaalu kohta. Skaneerimisel ei tohi kasutada üle ühe annuse. Kuna puudub
              informatsioon korduva annustamise kohta, siis ei tohi Magnevist’i manustamist korrata varem kui
              7 päeva möödumisel.

              Hoiatused ja ettevaatusabinõud kasutamisel

              •    Ülitundlikkus

              Allergilise eelsoodumusega patsientidel võib Magnevist’i kasutada ainult pärast eriti hoolikat
              kasu/riski suhte hindamist.
              Soovitatav on patsienti uuringujärgselt jälgida.
