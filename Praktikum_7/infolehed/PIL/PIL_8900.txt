

                             PAKENDI INFOLEHT: INFORMATSIOON KASUTAJALE

                                           Kaptopril Krka 25 mg tabletid
                                           Kaptopril Krka 50 mg tabletid
                                                     Kaptopriil


              Enne ravimi võtmist lugege hoolikalt infolehte.
              -    Hoidke infoleht alles, et seda vajadusel uuesti lugeda.
              -    Kui teil on lisaküsimusi, pidage nõu oma arsti või apteekriga.
              -    Ravim on välja kirjutatud teile. Ärge andke seda kellelegi teisele. Ravim võib olla neile
                   kahjulik, isegi kui haigussümptomid on sarnased.
              -    Kui ükskõik milline kõrvaltoimetest muutub tõsiseks või kui te märkate mõnda kõrvaltoimet,
                   mida selles infolehes ei ole nimetatud, palun rääkige sellest oma arstile või apteekrile.


              Infolehes antakse ülevaade:
              1.   Mis ravim on Kaptopril Krka ja milleks seda kasutatakse
              2.   Mida on vaja teada enne Kaptopril Krka tablettide võtmist
              3.   Kuidas Kaptopril Krka tablette võtta
              4.   Võimalikud kõrvaltoimed
              5.   Kuidas Kaptopril Krka tablette säilitada
              6.   Lisainfo


              1.   MIS RAVIM ON KAPTOPRIL KRKA JA MILLEKS SEDA KASUTATAKSE

              Kaptopril Krka tabletid on vererõhku langetav (hüpertensioonivastane) ravim. Ta kuulub angiotensiini
              konverteeriva ensüümi (AKE) inhibitorite hulka. Kaptopriilravi laiendab veresooni, alandab vererõhku
              ning suurendab südamelihase ja teiste organite varustatust vere ja hapnikuga. Kaptopriili kasutatakse
              kõrgvererõhutõve (hüpertensiooni) ja südamepuudulikkuse (seisund, kus südamelihas ei suuda
              pumbata verd piisavalt tugevalt, et keha verega varustada) korral. Kaptopriili kasutatakse ka
              suhkurtõvest tingitud neeruhaiguse (diabeeltiline nefropaatia) korral.
              Ühe annuse toime kestab 8 kuni 12 tundi. Ühtlane ravitoime saavutatakse pärast kahe- kuni
              neljanädalast ravi.


              2.   MIDA ON VAJA TEADA ENNE KAPTOPRIL KRKA TABLETTIDE VÕTMIST

              Ärge võtke Kaptopril Krka tablette

              -  kui te olete allergiline (ülitundlik) kaptopriili või Kaptopril Krka tablettide mõne koostisosa
                 suhtes;
              -  kui te olete ülitundlik teiste sarnaste ravimite (teiste AKE inhibiitorite) suhtes;
              -  kui teil on pärast AKE inhibiitorite kasutamist tekkinud angiödeem (ülitundlikkusreaktsioon, mis
                 väljendub huulte ja näo, kaela ning mõnikord ka käte ja jalgade ootamatus turses,
                 hingamisraskustes ja hääle käheduses);
              -  kui teil on kunagi mistahes põhjustel esinenud angiödeemi;
              -  kui teil on kahepoolne neeruarterite kitsenemus (stenoos) või üksiku neeru arteri kitsenemus
                 (stenoos);
              -  kui teil on porfüüria (teatud ainevahetushaigus);
              -  kui te olete rohkem kui 3 kuud rase (samuti on parem vältida Kaptopril Krka kasutamist
                 raseduse algstaadiumis – vt lõik „Rasedus ja imetamine”).

              Eriline ettevaatus on vajalik ravimiga Kaptopril Krka



                                                        1


             -Pärast ravimi esimese annuse manustamist võib isegi mitme tunni jooksul tekkida ülemäärane
                 vererõhu langus (hüpotensioon), mida iseloomustavad halb enesetunne, südame löögisageduse
                 kiirenemine ning minestus. See tekkib sagedamini südamepuudulikkuse või raske
                 neerukahjustusega patsientidel ning neil, kes saavad ravi uriinieritust suurendavate ravimitega
                 (diureetikumidega), kõhulahtisusega või oksendavatel patsientidel ning neil, kes väga higistavad
                 või kes peavad soolavaba dieeti. Hüpotensiooni teket saab ära hoida, lõpetades enne kaptopriilravi
                 alustamist diureetikumi kasutamise või soolavaba dieedi. Hüpotensiooni raskeid tagajärgi esineb
                 harva. Hüpotensiooni tekkimisel heitke lamama, pange pea alla madal padi ja kutsuge arst. Ajutise
                 hüpotensiooni korral ei ole vaja kaptopriilravi lõpetada. Järgnevaid annuseid talutakse hästi.
                 Korduva hüpotensiooni korral, millega kaasnevad ka teised nähud (nt halb enesetunne, südame
                 löögisageduse kiirenemine ja minestamine), peaksite te oma arstiga nõu pidama.
              -  Rääkige oma arstile, kui teil ravitakse mõnda südamehaigust, ajuveresoonte või südameklapi
                 haigusi, kuna sellisel juhul on suurem oht hüpotensiooni tekkeks ja elutähtsate organite
                 verevarustuse vähenemiseks.
              -  Enne kaptopriilravi alustamist ja selle ajal jälgib arst teie neerufunktsiooni. Informeerige oma
                 arsti, kui teil on suhkurtõbi, krooniline neeruhaigus, kui te kasutate kaaliumi säästvaid
                 diureetikume (näiteks spironolaktooni, amiloriidi või triamtereeni) või kui te võtate kaaliumi
                 tablette. Nende ravimite ja kaptopriili samaaegne kasutamine ei ole soovitatav. Kui te tunnete ravi
                 ajal lihasnõrkust või ebaregulaarseid südamelööke, pöörduge otsekohe oma arsti poole.
              -  Rääkige oma arstile, kui teil on suhkurtõbi. Teie insuliini või teiste suhkurtõvevastaste ravimite
                 annuseid võib olla vaja vähendada.
              -  Eakatel patsientidel on suurenenud oht kõrvaltoimete tekkeks.
              -  Kaptopriilravi ajal võib väheneda valgete vererakkude arv (tekkida võib neutropeenia).
                 Neutropeeniat esineb sagedamini patsientidel, kellel on samaaegne sidekoe haigus (süsteemne
                 erütematoosne luupus, progresseeruv süsteemne skleroos) või neerupuudulikkus ning patsientidel,
                 kes saavad samaaegselt ravi organismi immuunsust pärssivate ravimitega. Kui teil tekivad
                 ootamatult infektsioonile viitavad nähud (nt palavik, valus kurk, köha), peaksite te otsekohe oma
                 arsti poole pöörduma.
              -  Kui hemodialüüsi või teiste vere puhastamiseks kasutatavate meetodite (afereesi) korral
                 kasutatakse teatud tüüpi filtermembraane, võivad teil tekkida ülitundlikkusreaktsioonidele
                 sarnased reaktsioonid. Kui teie arst planeerib teil nimetatud ravimeetodite kasutamist, öelge palun
                 talle, et te võtate kaptopriili.
              -  Herilas- või mesilasmürgiga teostatava ülitundlikkuse ravi (desensitisatsiooni) ajal võivad teil
                 tekkida ülitundlikkusreaktsioonid. Kui teie arst planeerib teil nimetatud ravimeetodi kasutamist,
                 öelge palun talle, et te võtate kaptopriili.
              -  Kaptopriili kasutamise tõhusus ja ohutus lastel ei ole veel kindlaks tehtud. Seetõttu tohib
                 kaptopriili vastsündinutele ning lastele anda ainult siis, kui ravi teiste hüpertensioonivastaste
                 ravimitega ei ole olnud piisavalt efektiivne.
              -  Te peate informeerima oma arsti kui te arvate end olevat rase (või planeerite rasedust). Kaptopril
                 Krka´t ei ole soovitatav kasutada raseduse varases staadiumis ning seda ei tohi kasutada pärast
                 raseduse esimest 3 kuud, kuna see võib põhjustada tõsist kahju teie lapsele (vt lõik „Rasedus ja
                 imetamine”).

              Kaptopril Krka tablettide võtmine koos toidu ja joogiga

              Võtke tablette mõningase koguse vedelikuga või tühja kõhuga (või vähemalt 1 tund enne või 2 tundi
              pärast söömist).

              Rasedus ja imetamine
              Rasedus
              Te peate informeerima oma arsti kui te arvate end olevat rase (või planeerite rasedust). Teie arst
              soovitab teil tõenäoliselt katkestada kaptopriili võtmise juba enne rasestumist või kohe peale rasedaks
              jäämist  ning  soovitab  teil  kaptopriili  asemel  tarvitada  mõnda  muud  ravimit.  Kaptopriili  ei  ole
              soovitatav kasutada raseduse varases staadiumis ning seda ei tohi kasutada pärast raseduse esimest 3
              kuud, kuna see võib põhjustada tõsist kahju teie lapsele.

              Imetamine


                                                        2


             Informeerige  oma  arsti kui  te  toidate last  rinnaga või planeerite  alustada lapse  rinnaga toitmist.
              Vastsündinute (esimestel nädalatel peale sündi) ja eriti enneaegsete laste imetamine ei ole kaptopriili
              võtmise ajal soovitatav.
              Vanemate laste puhul peaks teie arst teile selgitama imetamise ajal kaptopriili kasutamise kasu ja riski
              suhet võrreldes teiste ravimitega.

              Autojuhtimine ja masinatega töötamine

              Üksikutel inimestel võivad Kaptopril Krka tabletid (eriti ravi alguses) põhjustada hüpotensiooni ja
              minestamist. Seega vähendab ravim ajutiselt teie võimet autot juhtuda või masinaid käsitseda. Mõne
              tunni jooksul pärast tablettide esmakordset manustamist või annuse suurendamist ei ole soovitav
              juhtida autot või käsitseda masinaid. Ärge juhtige autot või käsitsege masinaid, kui te tunnete
              pearinglust või väsimust tablettide võtmise ajal. Alkoholi tarvitamine võib unisust ning pearinglust
              tugevdada.

              Oluline teave mõningate Kaptopril Krka tablettide koostisainete suhtes

              Kaptopril Krka tabletid sisaldavad laktoosi. Kui arst on teile öelnud, et te ei talu teatud suhkruid, peate
              te enne ravimi kasutamist konsulteerima arstiga.

              Võtmine koos teiste ravimitega

              Palun informeerige oma arsti või apteekrit, kui te kasutate või olete hiljuti kasutanud mingeid muid
              ravimeid, kaasa arvatud ilma retseptita ostetud ravimeid. Eriti kehtib see kõrgenenud vererõhku
              korrigeerivate ravimite, diureetikumide, südamepuudulikkuse, reumaatiliste haiguste, suhkurtõve ja
              psühhiaatriliste häirete raviks kasutatavate ravimite ning kaaliumi tablettide, hormoonide (sealhulgas
              rasestumisvastaste tablettide) ja organismi immuunsust pärssivate ravimite kohta. Kaptopriili ja
              ülalmainitud haiguste raviks kasutatavate mõnede ravimite samaaegsel manustamisel võib nende
              toime nõrgeneda, kõrvaltoimed tugevneda või kaptopriili toime muutuda.
              Te ei tohiks kaptopriilravi ajal alkohoolseid jooke juua, kuna alkohol tugevdab kaptopriili vererõhku
              alandavat toimet.
              Enne kirurgilisi operatsioone öelge arstile, et te võtate kaptopriili.


              3.   KUIDAS KAPTOPRIL KRKA TABLETTE VÕTTA

              Võtke Kaptopril Krka tablette alati vastavalt arstilt saadud juhistele. Kui te ei ole milleski kindel,
              pidage nõu oma arsti või apteekriga.
              Kõrgvererõhutõve (hüpertensiooni) ravis on algannuseks tavaliselt 12,5 mg (pool 25 mg tabletti) 2…3
              korda ööpäevas. Arst kohandab ravimi annust vastavalt saadud ravitoimele ja teie vajadustele 1…4
              nädala möödudes. Tavaliselt on piisavaks annuseks 25 mg (üks 25 mg tablett) kuni 50 mg (üks 50 mg
              tablett) 2…3 korda ööpäevas. Maksimaalseks soovitatavaks ööpäevaseks annuseks on 150 mg (kolm
              50 mg tabletti).
              Ägeda vererõhu tõusu (hüpertensiivse kriisi) ravis on soovitatavaks annuseks 25 mg kaptopriili. Arsti
              soovitusel närige tablett katki ning laske sellel keele all täielikult lahustuda. Teie vererõhk langeb
              15…30 minuti möödudes. Kui piisavat toimet ei ilmne, annab arst teile tunni aja pärast uuesti sama
              suure annuse.

              Südamepuudulikkus: Algannus peaks olema väike (6,25 mg või 12,5 mg). Teie arst võib järk-järgult
              annust tõsta maksimaalselt 150 mg-ni ööpäevas.
              Peale müokardiinfarkti: Tavaline algannus peaks olema väike (6,25 mg), mida teie arst tõstab
              maksimaalselt kuni 150 mg-ni päevas.
              Neeruhaigusega diabeedipatsiendid: Tavaline annus on 75...100 mg päevas.
              Neerukahjustus:Arst vähendab annuseid vastavalt neerukahjustuse astmele.
              Hemodialüüs: Pärast 4-tunnist hemodialüüsi tuleb asendada ligikaudu 50% kaptopriili annusest.



                                                        3


             Lapsed: Lastel kasutatakse kaptopriili vaid erandjuhtudel. Sellisel juhul määrab annuse vastava eriala
              spetsialist.

              Teil on oluline teada, et kõrget vererõhku alandavate ravimite manustamine ei ravi haigust välja, kuid
              aitab vererõhku langetada ning hoida seda vajalikul tasemel. See hoiab ära või vähendab liiga kõrge
              vererõhuga seotud tagajärgi ja/või tüsistusi.
              Kaptopriilravi on pikaajaline (tavaliselt eluaegne), kui seda ei ole vaja mingitel kindlatel põhjustel
              katkestada.

              Kui teil on tunne, et Kaptopril Krka tablettide toime on liiga tugev või liiga nõrk, pidage nõu oma arsti
              või apteekriga.

              Kui te võtate Kaptopril Krka tablette rohkem kui ette nähtud

              Kõige levinum üleannustamise ilming on vererõhu langus (hüpotensioon). Hüpotensiooni tekkimisel
              heitke lamama, pange pea alla madal padi ja kutsuge arst.
              Kui te olete korraga võtnud sisse suures koguses tablette, pöörduge otsekohe arsti poole ning proovige
              endal oksendamist esile kutsuda, et ravimit maost eemaldada.

              Kui te unustate Kaptopril Krka tablette võtta

              Ärge võtke kahekordset annust, kui ravim jäi eelmisel korral võtmata.
              Kui te unustate õigel ajal tabletti võtta, võtke see niipea, kui võimalik. Siiski, kui käes on juba peaaegu
              järgmise annuse manustamise aeg (paari tunni pärast), jätke ununenud annus vahele ja jätkake ravimi
              võtmist järgmisest ettenähtud annusest. Ärge võtke kahekordset annust, kui ravim jäi eelmisel korral
              võtmata.

              Toimed, mis tekivad pärast ravimi Kaptopril Krka kasutamise lõpetamist

              Ravi lõpetamisel võib vererõhk taas tõusta; see suurendab ka hüpertensiooniga seotud tüsistuste (eriti
              südame, aju ja neerudega seotud tüsistuste) tekkeohtu. Südamepuudulikkusega patsientide seisund
              võib halveneda sellisel määral, et nad vajavad haiglaravi. Südameinfarkti läbipõdenud patsientidel
              võib pärast ravi lõpetamist tekkida südamepuudulikkus. Neeruhaigusega patsientidel on võimalik
              maksafunktsiooni halvenemine.
              Kui teil on lisaküsimusi selle ravimi kasutamise kohta, pidage nõu oma arsti või apteekriga.


              4.   VÕIMALIKUD KÕRVALTOIMED

              Nagu kõik ravimid, võib ka Kaptopril Krka põhjustada kõrvaltoimeid, kuigi kõigil neid ei teki.
              Kaptopriilravi ajal tekkivad kõrvaltoimed on tavaliselt kerged ja ajutised ning harilikult ei tingi ravi
              lõpetamist.
              Kõige sagedasemateks kõrvaltoimeteks on nahalööve (koos sügeluse või palavikuga ja teatud tüüpi
              valgete vererakkude (eosinofiilsete leukotsüütide) arvu tõusuga ja liiges- ning lihasvaluga),
              maitsetundlikkuse häired või maitsetundlikkuse kadumine ning kuiv köha, mis tavaliselt taandub paari
              nädala jooksul pärast ravi lõpetamist. Harvemesinevate kõrvaltoimete hulka kuuluvad seedetrakti
              häired (iiveldus, oksendamine, kõhuvalu, kõhulahtisus, kõhukinnisus, isutus ja suukuivus),
              neeruhaigused või neeru ja maksa funktsioonihäired (väsimus, iiveldus ja väga harva ka naha ja
              silmavalgete kollasus), südamehaigused, unetus, surin kätes ja jalgades, juustekaotus ning väga harva
              ka erütematoossele luupusele sarnane sündroom (palavik, liiges- ja lihasvalud, veresoonepõletik,
              vererakkude settimiskiiruse tõus, leukotsütoos (valgeliblerohkus veres) ja eosinofiilia (teatud
              vereliblede rohkus veres)).

              Lõpetage ravimi võtmine ja informeerige otsekohe oma arsti, kui teil tekkivad järgnevad nähud:
              -  Huulte ja näo, kaela ning mõnikord ka käte ja jalgade ootamatu turse, hingamisraskused ja
                 häälekähedus, nahalööve ja raske sügelus;
              -  Ootamatult tekkinud palavik, külmavärinad, neelamisraskused ja köha;


                                                        4


             -Lihasnõrkus ja krambid sääremarjades;
              -  Uimasus, tasakaaluhäired, peavalu, minestamine või teadvuskadu, segasus, väsimus ja nõrkus,
                 südame löögisageduse kiirenemine ja ebaregulaarsed südamelöögid.

              Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida
              selles infolehes ei ole nimetatud, palun rääkige sellest oma arstile või apteekrile.


              5.   KUIDAS KAPTOPRIL KRKA TABLETTE SÄILITADA

              Hoida laste eest varjatud ja kättesaamatus kohas.
              Hoida temperatuuril kuni 25°C. Hoida originaalpakendis, valguse ja niiskuse eest kaitstult.
              Ärge kasutage pärast kõlblikkusaega, mis on märgitud pakendil. Kõlblikkusaeg viitab kuu viimasele
              päevale.

              Ravimeid ei tohi ära visata kanalisatsiooni kaudu ega koos majapidamisprügiga. Küsige oma
              apteekrilt, kuidas hävitatakse ravimeid, mida enam ei vajata. Need meetmed aitavad kaitsta
              keskkonda.


              6.   LISAINFO

              Mida Kaptopril Krka sisaldab

              -  Toimeaine on kaptopriil. Üks tablett sisaldab 25 mg või 50 mg kaptopriili.

              -  Abiained on laktoosmonohüdraat, mikrokristalliline tselluloos, maisitärklis ja steariinhape.

              Kuidas Kaptopril Krka välja näeb ja pakendi sisu

              Kaptopril Krka 25 mg tabletid on valged ja ümarad ning nende ühel küljel on poolitusjoon.
              Tableti saab jagada võrdseteks annusteks.
              Kaptopril Krka 50 mg tabletid on valged, ümarad ja kergelt kaksikkumerad ning nende ühel küljel on
              poolitusjoon.
              Poolitusjoon on ainult poolitamise kergendamiseks, et hõlbustada ravimi allaneelamist, mitte tableti
              võrdseteks annusteks jagamiseks

              Ühes karbis on 20 ribapakendites tabletti.

              Müügiloa hoidja ja tootja

              KRKA, d.d., Novo mesto,
              Šmarješka cesta 6,
              8501 Novo mesto,
              Sloveenia

              Lisaküsimuste tekkimisel selle ravimi kohta pöörduge palun müügiloa hoidja kohaliku esindaja poole:

              KRKA, d.d., Novo Mesto Eesti filiaal
              Pärnu mnt 141
              11314 Tallinn
              Tel. 6671658


              Infoleht on viimati kooskõlastatud juunis 2010



                                                        5
