

                             PAKENDI INFOLEHT: INFORMATSIOON KASUTAJALE

                                   Seroxat, 20 mg õhukese polümeerikattega tabletid
                                   Seroxat, 30 mg õhukese polümeerikattega tabletid
                                       Paroksetiin (vesinikkloriidhemihüdraadina)

              Enne ravimi kasutamist lugege hoolikalt infolehte.
              -  Hoidke infoleht alles, et seda vajadusel uuesti lugeda.
              -  Kui teil on lisaküsimusi, pidage nõu oma arsti või apteekriga.
              -  Ravim on välja kirjutatud teile. Ärge andke seda kellelegi teisele. Ravim võib olla neile kahjulik,
                  isegi kui haigussümptomid on sarnased.
              -  Kui ükskõik milline kõrvaltoimetest muutub tõsiseks või kui te märkate mõnda kõrvaltoimet,
                  mida selles infolehes ei ole nimetatud, palun rääkige sellest oma arstile või apteekrile.


              Infolehes antakse ülevaade:
              1.    Mis ravim on Seroxat ja milleks seda kasutatakse
              2.    Mida on vaja teada enne Seroxat’i kasutamist
              3.    Kuidas Seroxat’i kasutada
              4.    Võimalikud kõrvaltoimed
              5     Kuidas Seroxat’i säilitada
              6.    Lisainfo


              1.    MIS RAVIM ON SEROXAT JA MILLEKS SEDA KASUTATAKSE

              Seroxat on näidustatud täiskasvanute depressiooni ja/või ärevushäirete raviks.
              Ärevushäired, mille raviks Seroxat’i kasutatakse on: obsessiiv-kompulsiivne häire (korduv,
              sundmõtetest lähtuv kontrollimatu käitumine), paanikahäire (paanikahood, sh kaasuva agorafoobiaga
              ehk kartusega avatud ruumi ees), sotsiaalärevushäire (hirm sotsiaalsetes situatsioonides või nende
              vältimine), posttraumaatiline stressihäire (traumajärgne ärevushäire) ja generaliseerunud ärevushäire
              (üldine ärevus ja närvilisus).
              Seroxat kuulub ravimgruppi, mida nimetatakse selektiivseteks serotoniini tagasihaarde inhibiitoriteks
              (SSRI). Iga inimese ajus on serotoniiniks nimetatav aine. Inimestel, kes on depressioonis või
              kannatavad ärevuse all, on serotoniini hulk vähenenud. Ei ole täielikult teada, kuidas Seroxat ja teised
              SSRI’d töötavad, kuid nende toimel tõuseb ajus serotoniini tase.


              2.    MIDA ON VAJA TEADA ENNE SEROXAT’i KASUTAMIST

              Ärge kasutage Seroxat’i
              -  kui te kasutate või olete viimase kahe nädala jooksul kasutanud ravimeid, mida nimetatakse
                  monoamiini oksüdaasi (MAO) inhibiitoriteks (sh moklobemiid ja metüültioniinkloriid
                  [metüleensinine]). Kui te lõpetate ravi MAO inhibiitoriga, annab teie arst teile juhised, kuidas
                  alustada ravi paroksetiiniga.
              -  kui te kasutate antipsühhootikume tioridasiini või pimosiidi.
              -  kui te olete ülitundlik (allergiline) paroksetiini või mõne Seroxat’i koostisosa suhtes (vt allpool).
              Kui midagi eelpool nimetatust kehtib teie kohta, ärge kasutage Seroxat’i ja pidage nõu oma arstiga.

              Eriline ettevaatus on vajalik ravimiga Seroxat
              -     kui te kasutate teisi ravimeid (vt „Kasutamine koos teiste ravimitega“),
              -     kui te kasutate rinnanäärmevähi või viljatusprobleemide raviks tamoksifeeni. Seroxat võib
                     muuta tamoksifeeni vähem efektiivseks, mistõttu võib arst soovitada teil kasutada muud
                     antidepressanti,
              -     kui teil on probleeme neerude, maksa või südamega,


             -  kui teil on epilepsia või kui teil on esinenud tõmblusi või krampe,
              -     kui teil on kunagi esinenud mania episoode (kontrollimatu üliaktiivsus või mõtted),
              -     kui teile tehakse elekter-krampravi (EKR),
              -     kui teil on esinenud verejookse või kui te tarvitate ravimeid, mis soodustavad veritsuste teket
                     (siia kuuluvad ravimid, mis kasutatakse vere vedeldamiseks, näiteks varfariin, tritsüklilised
                     antidepressandid, antipsühhootikumid, nagu perfenasiin või klosapiin, põletiku ja valu
                     vastased mittesteroidsed põletikuvastased ravimid (NSAID), nagu atsetüülsalitsüülhape,
                     ibuprofeen, tselekoksiib, etodolak, diklofenak, meloksikaam),
              -     kui teil on diabeet,
              -     kui te olete madala naatriumisisaldusega dieedil,
              -     kui teil on glaukoom (kõrgenenud silmasisene rõhk),
              -     kui te olete rase või planeerite rasedust (vt „Rasedus ja imetamine“),
              -     kui te olete alla 18-aastane (vt „Lapsed ja alla 18-aastased noorukid“).
              Konsulteerige eelpoolnimetatud küsimustes arstiga enne Seroxat´i kasutamist.

              Lapsed ja alla 18-aastased noorukid
              Seroxat’i ei tohi kasutada laste ja alla 18-aastaste noorukite raviks. Lisaks on alla 18-aastastel
              noorukitel Seroxat’i kasutamisel suurem oht kõrvaltoimete tekkimiseks, nt enesetapukatse,
              enesetapumõtted ning vaenulikkus (eelkõige agressiivsus, vastanduv käitumine ning viha). Kui arst on
              määranud teile (või teie lapsele) Seroxat’i ning te soovite saada lisainformatsiooni, kontakteeruge oma
              arstiga. Teavitage oma arsti, kui teil (või teie lapsel) tekivad või süvenevad Seroxat’i tarvitamise ajal
              eespool nimetatud sümptomid. Ka ei ole tõestatud Seroxat’i ohutust selle pikaajalise kasutamise
              korral kasvule, küpsemisele ning kognitiiv-käitumuslikule arengule selles vanusegrupis.

              Seroxat’i kliinilistes uuringutes alla 18-aastastel lastel ja noorukitel olid sagedasteks kõrvaltoimeteks,
              mis esinesid vähem kui ühel patsiendist kümnest, suitsiidimõtete ja suitsiidikatsete sagenemine,
              tahtlik enesevigastus, vaenulik, agressiivne või ebasõbralik käitumine, söögiisu langus, värisemine,
              ebanormaalne higistamine, hüperaktiivsus (liigne energilisus), agitatsioon, emotsioonide vaheldumine
              (sh nutmine ja tujumuutused) ning ebatavalised sinikad või veritsused (nt ninaverejooks). Uuringutest
              selgus, et samad kõrvaltoimed esinesid ka platseebot (antud uuringus suhkrutabletid) saanud lastel ja
              noorukitel, kuigi oluliselt harvem.

              Mõnel juhul esines alla 18-aastastel patsientidel Seroxat’i kasutamise lõpetamisel ärajätunähud, mis
              olid sarnased täiskasvanutega (vt „Kuidas Seroxat’i kasutada“). Lisaks esines alla 18-aastastel
              patsientidel sageli (vähem kui ühel kümnest) kõhuvalu, närvilisust ja tujumuutust (sh nutmine,
              tujumuutused, enesevigastamine, suitsiidimõtted ja suitsiidikatsed).

              Enesevigastamise- ja enesetapumõtted ning depressiooni või ärevushäire süvenemine (või
              halvenemine)
              Kui teil on depressioon ja/või ärevushäired, võivad teil mõnikord tekkida enesevigastamise- või
              enesetapumõtted. Need võivad tekkida sagedamini, kui te hakkate võtma esimest korda
              antidepressante, sest need ravimid nõuavad toimimiseks aega (tavaliselt umbes kaks nädalat, kuid
              vahel kauem).
              Teil võivad sellised mõtted tõenäolisemalt tekkida:
              -  Kui olete varem mõelnud enesetapule või enesevigastamisele.
              -  Kui olete noor täiskasvanu. Informatsioon kliinilistest uuringutest on näidanud suurenenud
                  suitsidaalse käitumise riski psühhiaatriliste häiretega noortel täiskasvanutel (alla 25-aastased),
                  keda raviti antidepressandiga.
              Kui Teil tekib enesevigastamise- või suitsiidimõtteid ükskõik mis ajal, võtke ühendust oma arstiga või
              minge otsekohe haiglasse.
              Teil võib abi olla sõbrale või sugulasele rääkimisest, et olete depressioonis või kannatate ärevushäire
              all ning paluda neil seda infolehte lugeda. Te võite paluda neil öelda, kui nende arvates Teie
              depressioon või ärevushäire halveneb või kui nad on mures muutuste pärast Teie käitumises.

              Oluline informatsioon mõningate Seroxat´i kõrvaltoimete kohta


             Seroxat’i kasutamise ajal võib tekkida akatiisia (rahutus ja võimetus rahulikult seista või istuda) või
              serotoniini sündroom. Serotoniini sündroomile on iseloomulikud järgmised sümptomid:
              segasusseisund, rahutus, higistamine, värisemine, hallutsinatsioonid (veidrad hääled või nägemused),
              lihaste äkilised tõmblused või südame löögisageduse kiirenemine.
              Kui teil esineb mõni nimetatud sümptom, pöörduge koheselt oma arsti poole. Seroxat’i rohkemate
              kõrvaltoimete kohta vt “Võimalikud kõrvaltoimed”.

              Kasutamine koos teiste ravimitega
              Palun informeerige oma arsti või apteekrit kui te kasutate või olete hiljuti kasutanud mingeid muid
              ravimeid, kaasa arvatud ilma retseptita ostetud ravimeid.

              Teatud ravimid võivad omada Seroxat´iga koostoimeid ning põhjustada suurema tõenäosusega ravimi
              kõrvaltoimete avaldumist. Samuti võib Seroxat muuta mõnede teiste ravimite toimet.
              Nendeks on:
              -  monoamiini oksüdaasi (MAO) inhibiitorid (sh moklobemiid ja metüültioniinkloriid
                  [metüleensinine]) (vt „Ärge kasutage Seroxat’i“);
              -  antipsühhootikumid tioridasiin või pimosiid (vt „Ärge kasutage Seroxat’i“);
              -  põletiku- ja valuvastased ravimid atsetüülsalitsüülhape, ibuprofeen või teised mittesteroidsed
                  põletikuvastased ravimid (NSAID), nagu tselekoksiib, etodolak, diklofenak ja meloksikaam;
              -  valuvaigistid tramadool ja petidiin;
              -  triptaanid, mida kasutatakse migreeni raviks (nt sumatriptaan);
              -  teised antidepressandid, sh selektiivsed serotoniini tagasihaarde inhibiitorid ja tritsüklilised
                  antidepressandid, nagu klomipramiin, noritriptülliin ja desipramiin;
              -  toidulisand trüptofaan;
              -  teatud psühhiaatriliste häirete raviks kasutatavad preparaadid liitium, risperidoon, perfenasiin,
                  klosapiin (antipsühhootikumid);
              -  fentanüül, mida kasutatakse anesteesiaks või kroonilise valu raviks;
              -  inimese immuunpuudulikkuse viiruse (HIV) ravimite fosamprenaviiri ja ritonaviiri
                  kombinatsioon;
              -  naistepuna (depressiooni raviks kasutatav taimne preparaat);
              -  epilepsia ravimid fenobarbitaal, fenütoiin, naatriumvalproaat või karbamasepiin;
              -  tähelepanu puudulikkuse ja hüperaktiivsuse häire raviks kasutatav atomoksetiin;
              -  protsüklidiin, mida kasutatakse Parkinsoni tõve põhjustatud treemori raviks;
              -  vere vedeldamiseks kasutatavad ravimid (antikoagulandid), nagu varfariin;
              -  teatud antiarütmikumid (propafenoon, flekainiid);
              -  vererõhu ja südamehaiguste raviks kasutatav beetablokaator metoprolool;
              -  tuberkuloosi ja leepra ravim rifampitsiin;
              -  antibiootikum linesoliid;
              -  rinnavähi või fertiilsuse probleemide raviks kasutatav tamoksifeen.

              Kui Te kasutate või olete hiljuti kasutanud selles nimekirjas leiduvaid ravimeid ning Te ei ole sellest
              oma arstiga rääkinud, minge tagasi oma arsti juurde ja pidage temaga nõu. Arst võib pidada vajalikuks
              ravimi annust muuta või asendada selle teise ravimiga.

              Seroxat’i kasutamine koos toidu ja joogiga
              Seroxat’i kasutamise ajal ärge tarvitage alkoholi. Alkohol võib halvendada Teie sümptomeid või
              kõrvaltoimeid. Võttes Seroxat tablette hommikul koos toiduga, saab vähendada esineda võivat halba
              enesetunnet (iiveldust).

              Rasedus ja imetamine
              Teatage oma arstile kohe kui olete rase, arvate, et olete rase või planeerite rasedust. Laste puhul, kelle
              emad kasutavad Seroxat´i esimeste raseduskuude jooksul, on olnud mõned teated, mis näitavad
              kõrgenenud väärarengute riski, eriti südamega seotud sünnidefekte. Keskmiselt sünnib elanikkonna
              kohta üks südamerikkega laps 100 lapse kohta. Emade puhul, kes kasutavad Seroxat´i, tõuseb see
              kaheni 100 lapse kohta. Juhul kui te rasestute, otsustab arst, kas on vajalik valida teine ravim või


             Seroxat kasutamine järk-järgult katkestada. Teatud situatsioonides võib arst otsustada, et peaksite
              ravimi tarvitamist jätkama.

              Informeerige oma arsti või ämmaemandat, et te kasutate Seroxat´i. Kui kasutada ravimeid nagu
              Seroxat raseduse ajal, eriti raseduse lõpus, võib vastsündinutel tõusta tõsise terviseseisundi risk, mida
              nimetatakse vastsündinu püsivaks pulmonaalseks hüpertensiooniks. Sel juhul on vererõhk lapse
              südame- ja kopsudevahelistes veresoontes liiga kõrge. Kui te võtate Seroxat’i kolme viimase
              raseduskuu ajal, võivad teie vastsündinul esineda ka teised tervisehäired, mis tekivad tavaliselt
              esimese 24 tunni jooksul pärast sünnitust. Sümptomid on:
              -     hingamisraskused,
              -     sinakas nahk või kehatemperatuuri kõikumine,
              -     sinised huuled,
              -     oksendamine või toitumisraskused,
              -     tugev väsimus, uinumisraskused või pidev nutmine,
              -     kanged või lõtvunud lihased,
              -     värisemine, ärevus või krambid.
              Kui teie vastsündinul tekib pärast sünnitust mõni nendest sümptomitest või teil on mure vastsündinu
              tervise pärast, võtke ühendust oma arsti või ämmaemandaga, kes saab teile nõu anda.

              Seroxat eritub väga väikeses koguses rinnapiima. Teatage arstile, kui te imetate last. Otsus, kas jätkata
              ravi ajal rinnaga toitmist, tuleb teha koos arstiga.

              Ravimid  nagu  Seroxat võivad  langetada teie sperma kvaliteeti.  Kuigi  selle  mõju viljakusele on
              teadmata, võib mõnedel Seroxat’i võtvatel meestel viljakus muutuda.

              Autojuhtimine ja masinatega töötamine
              Seroxat võib põhjustada selliseid kõrvaltoimeid nagu pearinglus, segasusseisund, unisus või nägemise
              hägustumine. Kui teil tekivad need kõrvaltoimed, ärge juhtige autot ega kasutage masinaid.


              3.    KUIDAS SEROXAT’i KASUTADA

              Võtke Seroxat tablette alati täpselt nii, nagu arst on teile rääkinud. Kui te ei ole milleski kindel, pidage
              nõu oma arsti või apteekriga.

              Tavalised annused erinevate haiguste jaoks on toodud allpool:

                                                Algannus     Tavaline           Maksimaalne
                                                              ööpäevane annus   ööpäevane annus
              Depressioon                      20 mg         20 mg              50 mg

              Obsessiiv-kompulsiivne häire     20 mg         40 mg              60 mg

              Paanikahäire                     10 mg         40 mg              60 mg

              Sotsiaalärevushäire              20 mg         20 mg              50 mg

              Generaliseerunud ärevushäire     20 mg         20 mg              50 mg

              Posttraumaatiline stressihäire   20 mg         20 mg              50 mg

              Kui Te alustate Seroxat’i võtmist, määrab arst Teile vajaliku annuse. Enamik inimesi tunneb end
              tervemana mõne nädala pärast. Kui teie enesetunne selle aja jooksul ei parane, rääkige sellest oma
              arstile, kes annab teile nõu. Teie arst võib otsustada annust järk-järgult (10 mg võrra korraga)
              suurendada kuni maksimaalse ööpäevase annuseni.

              Tabletid tuleb alla neelata tervelt koos veega.


             Ärge tablette närige.
              Võtke tablette hommikuti koos hommikusöögiga.

              Teie arst ütleb teile, kui kaua te peate tablette võtma. Ravi võib kesta mitu kuud või isegi kauem.

              Eakad
              Üle 65-aastastele patsientidele on maksimaalne annus 40 mg ööpäevas.

              Maksa või neeruhaigusega patsiendid
              Kui teil on probleeme maksaga või raske neeruhaigus, määrab arst teile ravimi kõige madalama
              toimiva annuse.

              Kui Te võtate Seroxat´i rohkem kui ette nähtud
              Ärge kunagi võtke rohkem tablette kui arst on määranud. Kui te olete korraga manustanud liiga palju
              tablette (või on seda teinud keegi teine), teatage sellest koheselt arstile või haiglasse. Näidake arstile
              ravimipakendit. Üleannustamisel võivad esineda ükskõik millised ravimist põhjustatud kõrvaltoimed
              (vt „Võimalikud kõrvaltoimed“) või järgmised haigusnähud: palavik, lihaste kontrollimatu pingulolek.

              Kui Te unustate Seroxat´i võtta
              Võtke tablette iga päev samal ajal.
              Kui Teile meenub õhtul, et Te unustasite hommikul ravimi võtmata, võtke see koheselt. Võtke
              järgmine annus tavalisel ajal järgmisel hommikul.
              Kui Teile meenub, et ravim jäi eelmisel päeval võtmata, jätke see lihtsalt vahele. Ärge võtke
              kahekordset annust järgmisel päeval. Te võite tunda ärajätunähtusid, kuid need mööduvad, kui Te
              võtate järgmise annuse oma tavalisel ajal.

              Kui te ei tunne ennast paremini
              Seroxat ei põhjusta Teie sümptomite kohest kadumist – kõik antidepressandid vajavad toimimiseks
              aega. Mõned inimesed tunnevad ennast paremini paari nädala pärast, kuid teistel võib see võtta kauem
              aega. Mõnedel inimestel võib antidepressante võttes enesetunne alguses halveneda. Kui teie
              enesetunne paari nädala jooksul ei parane, rääkige sellest oma arstile, kes annab teile nõu. Arst võib
              paluda Teil uuesti tagasi tulla paari nädala pärast. Rääkige oma arstile, kui Te ei tunne ennast
              paremini.

              Kui te lõpetate Seroxat’i kasutamise
              Ärge lõpetage Seroxat’i võtmist eelnevalt arstiga konsulteerimata.
              Kui te lõpetate ravi Seroxat’iga, aitab teie arst teil annust aeglaselt nädalate või kuude jooksul
              vähendada – see peaks aitama teil ärajätunähtude tekke võimalust vähendada. Üks võimalus seda järk-
              järgult teha on vähendada Seroxat annust 10 mg võrra nädalas. Seroxat ravi lõpetamise sümptomid on
              enamjaolt kergekujulised ning kaovad iseenesest kahe nädala jooksul. Mõnel inimesel võivad need
              olla raskemad või kesta kauem.

              Juhul kui teil tekivad ravi lõpetamisel ärajätunähud, võib teie arst otsustada, et te peaksite annuseid
              vähendama veel aeglasemalt. Kui teil tekivad ravi lõpetamisel rasked ärajätunähud, kontakteeruge
              koheselt oma arstiga. Teie arst võib teile soovitada uuesti ravimit kasutama hakata ning proovida
              annust aeglasemalt vähendades ravi lõpetada.

              Kui teil tekivad ärajätunähud, ei tähenda see seda, et olete ravimist sõltuvuses ning et ravi lõpetamine
              on võimatu.

              Võimalikud ärajätunähud Seroxat ravi lõpetamisel
              Uuringutest on ilmnenud, et 3-l patsiendil 10-st tekivad Seroxat ravi lõpetamisel ärajätunähud. Mõned
              ärajätunähud võivad esineda tihedamini kui teised.

              Sageli esinevad nähud (esinevad kuni ühel inimesel kümnest):


             -pearinglus, ebakindel tunne, tasakaaluhäire;
              -  torkiv tunne jäsemetes, põletuse tunne ja harva elektrilöögi taolised tunnetused (ka pea
                  piirkonnas), kõrvade kumisemine või püsivad häirivad helid kõrvas (tinnitus);
              -  unehäired (väga tõetruud unenäod, luupainajad, võimetus magada);
              -  ärevustunne;
              -  peavalu.

              Aeg-ajalt esinevad nähud (esinevad kuni ühel inimesel sajast):
              -  iiveldus (halb enesetunne);
              -  higistamine (kaasa arvatud öine higistamine);
              -  rahutus või ärevus (agiteeritus);
              -  värisemine (treemor);
              -  segasusseisund või desorientatsioon;
              -  emotsionaalne ebastabiilsus;
              -  nägemishäired;
              -  südamepekslemine (palpitatsioonid);
              -  kõhulahtisus (diarröa).

              Kui täheldate ravi lõpetamisel nimetatud ärajätunähte, kontakteeruge oma arstiga.

              Kui teil on lisaküsimusi selle ravimi kasutamise kohta, pidage nõu oma arsti või apteekriga.


              4.    VÕIMALIKUD KÕRVALTOIMED

              Nagu kõik ravimid, võib ka Seroxat põhjustada kõrvaltoimeid, kuigi kõigil neid ei teki.
              Kõrvaltoimed esinevad kõige sagedamini ravi esimestel nädalatel.

              Kui te märkate ravi ajal mõnda allpool loetletud kõrvaltoimetest, võtke otsekohe ühendust arsti või
              lähima haiglaga.

              Aeg-ajalt esinevad kõrvaltoimed (esinevad kuni 1 inimesel 100-st):
              -  ebatavaline sinikate teke või verejooks, sh veriokse või veri väljaheites;
              -  veepeetus organismis.

              Harva esinevad kõrvaltoimed (esinevad kuni 1 inimesel 1000-st):
              -  krambid (tõmblused või krambihood);
              -  rahutuse tunne ja tunne, et te ei saa rahulikult paigal istuda või seista (arstid nimetavad seda
                  akatiisiaks). Seroxat’i annuse suurendamine võib neid tundeid veelgi süvendada;
              -  väsimuse, nõrkuse või segasuse tunne, lihasvalu, lihaste jäikus või kohmakus (koordineerimatus).
                  See võib tekkida, sest teie veres on vähe naatriumi.

              Väga harva esinevad kõrvaltoimed (esinevad kuni 1 inimesel 10000-st):
              -  allergilised reaktsioonid: kui teil tekib punetav nahalööve, silmalaugude, näo, huulte, suu või
                  keele turse, sügelus või teil on raske hingata või neelata;
              -  kui teil on mõned või kõik järgmistest sümptomitest, võib teil olla nn “serotoniini sündroom”:
                  segasuse ja rahutuse tunne, higistamine, rappumine, värisemine, hallutsinatsioonid (imelikud
                  nägemused või hääled), järsud lihastõmblused või kiirenenud südamerütm;
              -  äge glaukoom: teie silmad muutuvad valusaks ning teie nägemine muutub ähmaseks.

              Sagedus teadmata
              Mõnedel inimestel on esinenud enesevigastamise või enesetapumõtteid Seroxat ravi ajal või varsti
              pärast ravi lõpetamist (vaata „Mida on vaja teada enne Seroxat’i kasutamist“).

              Teised ravi ajal tekkida võivad kõrvaltoimed


             Väga sageli esinevad kõrvaltoimed (esinevad rohkem kui 1 inimesel 10-st):
              -  halb enesetunne (iiveldus). Ravimi võtmine hommikul koos söögiga võib iiveldust vähendada;
              -  muutused seksuaaltungis või –funktsioonis. Näiteks orgasmi puudumine, meestel ebanormaalne
                  erektsioon või ejakulatsioon.

              Sageli esinevad kõrvaltoimed (esinevad kuni 1 inimesel 10-st):
              -  vere kolesteroolitaseme tõus;
              -  söögiisu langus;
              -  unehäired (unetus) või unisus;
              -  ebanormaalsed unenäod (kaasa arvatud luupainaja);
              -  pearinglus või värisemine (treemor);
              -  peavalu;
              -  kontsentreerumisraskus;
              -  ärevus;
              -  nõrkus;
              -  nägemise hägustumine;
              -  haigutamine, suukuivus;
              -  kõhulahtisus või kõhukinnisus;
              -  oksendamine;
              -  higistamine;
              -  kehakaalu tõus.

              Aeg-ajalt esinevad kõrvaltoimed (esinevad kuni 1 inimesel 100-st):
              -  segasusseisund;
              -  hallutsinatsioonid (veidrad nägemused või helid);
              -  laienenud pupillid;
              -  normaalsest kiirem südametöö;
              -  vererõhu ajutine tõus või ajutine langus, mis võib põhjustada pearinglust või minestamist, kui Te
                  äkiliselt püsti tõusete;
              -  liikumise häired, suu ja keele jäikus, värisemine ja ebanormaalsed tahtmatud liigutused;
              -  nahalööve;
              -  võimetus urineerida (kusepeetus) või kontrollimatu, iseeneslik urineerimine (kusepidamatus).

              Harva esinevad kõrvaltoimed (esinevad kuni 1 inimesel 1000-st):
              -  kõrgendatud meeleolu või emotsionaalse üliaktiivsuse tunne (mania);
              -  tunne, et olete endast eraldunud (depersonalisatsioon);
              -  ärevus;
              -  paanikahood;
              -  aeglane südametöö;
              -  toime maksale, mis väljendub veretesti maksafunktsiooni näitajates;
              -  rinnapiima ebanormaalne eritumine meestel ja naistel;
              -  vastupandamatu soov liigutada jalgu (rahutute jalgade sündroom);
              -  valu liigestes või lihastes.

              Väga harva esinevad kõrvaltoimed (esinevad kuni 1 inimesel 10000-st):
              -  nahalööve, mis võib olla villiline ja sarnaneda väikesele märklauale (keskel tume vistrik, mille
                  ümber on heledam ala, mida ümbritseb tumedam ring) ja mida nimetatakse erythema multiforme;
              -  laiaulatuslik lööve villide ja naha koorumisega, eriti suu, nina, silmade ja genitaalide ümbruses
                  (Stevensi-Johnsoni sündroom);
              -  laiaulatuslik lööve, millega kaasnevad villid ja naha koorumine suurematel kehapindadel
                  (toksiline epidermaalne nekrolüüs);
              -  probleemid maksaga, mille väljendusena nahk või silmavalged muutuvad kollaseks;
              -  tundlikkus päikesevalguse suhtes;
              -  vedelikupeetus organismis, mis põhjustab käte või jalgade turset;
