

                             PAKENDI INFOLEHT: INFORMATSIOON KASUTAJALE

                            CORDIPIN XL, 40 mg toimeainet modifitseeritult vabastavad tabletid
                                                     Nifedipiin

              Enne ravimi kasutamist lugege hoolikalt infolehte.
              -    Hoidke infoleht alles, et seda vajadusel uuesti lugeda.
              -    Kui teil on lisaküsimusi, pidage nõu oma arsti või apteekriga.
              -    Ravim on välja kirjutatud teile. Ärge andke seda kellelegi teisele. Ravim võib olla neile
                   kahjulik, isegi kui haigussümptomid on sarnased.
              -    Kui ükskõik milline kõrvaltoimetest muutub tõsiseks või kui te märkate mõnda kõrvaltoimet,
                   mida selles infolehes ei ole nimetatud, palun rääkige sellest oma arstile või apteekrile.

              Infolehes antakse ülevaade:
              1.  Mis ravim on Cordipin XL ja milleks seda kasutatakse
              2.  Mida on vaja teada enne Cordipin XL’i võtmist
              3.  Kuidas Cordipin XL’i võtta
              4.  Võimalikud kõrvaltoimed
              5.  Kuidas Cordipin XL’i säilitada
              6.  Lisainfo


              1.   MIS RAVIM ON CORDIPIN XL JA MILLEKS SEDA KASUTATAKSE

              Cordipin XL toimeaine nifedipiin on kaltsiumantagonistide rühma kuuluv ravim.
              Nifedipiini toimel alaneb vererõhk ja väheneb südamelihase hapnikupuudusest tingitud valu rinnus.
              Nifedipiin vabaneb Cordipin XL tablettidest väga aeglaselt, seetõttu kestab ravimi toime kuni 24
              tundi. Seega piisab, kui ravimit võtta üks kord ööpäevas.
              Ravi alustamise järgselt tugevneb vererõhku langetav toime 3...4 päeva jooksul, kuni saabub püsiv
              efekt. Stabiilne toime rindkerevalule kujuneb alles 3...4 nädalaga.

              Cordipin XL´i kasutatakse:
                 •  kõrge vererõhu (arteriaalse hüpertensiooni) raviks,
                 •  kroonilise stabiilse ja vasospastilise stenokardia e. rinaangiini korral.


              2.   MIDA ON VAJA TEADA ENNE CORDIPIN XL’i VÕTMIST

              Ärge võtke Cordipin XL’i
                 •  kui te olete allergiline (ülitundlik) nifedipiini või Cordipin XL´i mõne koostisosa suhtes,
                 •  kui teil on kunagi varem esinenud ülitundlikkusreaktsioone sarnaste ravimite
                     (dihüdropüridiinide) suhtes,
                 •  kui teil esineb aordiklapi haigus (aordi stenoos),
                 •  kui teil esineb porfüriini ainevahetushaigus (porfüüria),
                 •  imetamise ajal ja enne 20. rasedusnädalat
                 •  koos rifampitsiiniga.
              Ravimit ei tohi määrata patsientidele, kellel on organite verevarustuse häired ja ebapiisav hapnikuga
              varustatus või raske hüpotensioon (kardiogeenne šokk).

              Eriline ettevaatus on vajalik ravimiga Cordipin XL
                 •  kui teil esineb mõni krooniline haigus, ainevahetushäire,
                 •  kui te kasutate teisi ravimeid,
                 •  kui te olete rase.


             Ravi ajal Cordipin XL´iga peate te määrama korduvalt vererõhku ning lugema pulsisagedust. Kui
              vererõhu väärtus ja pulss ei ole normi piires, konsulteerige arstiga. Teie arst määrab teile järgmise
              läbivaatuse aja.
              Ravikuuri alguses on vajalik sagedasem arstlik kontroll, seda eriti juhul, kui te olete eakas, põete
              suhkruhaigust, teil esineb maksakahjustus, väga kõrge või väga madal vererõhk, vererõhu tõus
              kopsuarterites, raske südamepuudulikkus või kui teil esineb südamelihase paksenemine koos
              samaaegse südameõõne kahanemisega (hüpertroofiline kardiomüopaatia). Arst määrab sel juhul, kui
              sageli te peaksite käima läbivaatusel.
              Kui teil pärast Cordipin XL´i esimest annust tekib valu või rõhumistunne rindkeres, konsulteerige
              enne järgmise annuse manustamist oma arstiga.
              Kui Cordipin XL-ravi ajal tekib teile ootamatult sagedamini, tugevamaid või kestvamaid valuhooge
              rinnus, sõltumata sellest, kas see tekib rahuolekus või pingutusel, konsulteerige viivitamatult arstiga.
              Kui teil Cordipin XL-ravi ajal esineb füüsilisel koormusel turseid pahkluude piirkonnas või hingeldus,
              konsulteerige arstiga.
              Enne operatsioone öelge arstile, et te tarvitate Cordipin XL´i.
              Kui Teie arstil on plaanis lasta teile teha bronhide uurimiseks metakoliin-testi, öelge talle, et te
              tarvitate Cordipin XL´i.
              Cordipin XL võib mõjutada mõnede laboratoorsete analüüside väärtusi. Need muutused ei pea
              tingimata põhjustama kliinilisi nähte, kuigi ette on tulnud ikterust (naha ja silmavalgete kollasust).
              Kuna Cordipin XL´i efektiivsust ja ohutust lastel ei ole uuritud, ei tohi ravimit nendel patsientidel
              kasutada.

              Rasedus ja imetamine
              Enne ravimi kasutamist pidage nõu oma arsti või apteekriga.
              Kuna Cordipin XL´i ohutust raseduse ajal tõestatud ei ole, tohib seda ravimit raseduse ajal kasutada
              ainult arsti vastaval otsusel.
              Kui te rasestute või planeerite rasestumist Cordipin XL´i kasutamise ajal, konsulteerige oma arstiga.
              Ravim eritub rinnapiima. Seetõttu ei tohi imetavad emad ravimi kasutamise ajal last rinnaga toita.

              Autojuhtimine ja masinatega töötamine
              Eriti ravi alguses võib nifedipiin mõnedel patsientidel põhjustada pearinglust ning aeglustada seega
              kaudselt ja ajutiselt reaktsioonikiirust. Seetõttu ärge juhtige selle ravimi kasutamise ajal
              liiklusvahendeid ega töötage liikuvate mehhanismidega enne, kui on selgunud, kuidas Te ravimit
              talute.

              Kasutamine koos teiste ravimitega
              Palun informeerige oma arsti või apteekrit, kui te kasutate või olete hiljuti kasutanud mingeid muid
              ravimeid, kaasa arvatud ilma retseptita ostetud ravimeid.

              Väga tähtis on, et te räägiksite arstile teistest sellistest ravimitest, mida te võtate vererõhu
              alandamiseks, stenokardia raviks või uriinihulga suurendamiseks. Selliste ravimite ja Cordipin XL´i
              samaaegsel kasutamisel võib tugevneda Cordipin XL´i vererõhku alandav toime.
              Te peate kindlasti arsti teavitama ka sellest, kui kasutate ravimeid südamepuudulikkuse, südame
              rütmihäirete, epilepsia, seedetrakti haavandite, tuberkuloosi, kroonilise bronhiidi või astma,
              seenehaiguste raviks või vere hüübivuse vähendamiseks. Cordipin XL´i ja mõningate ülalmainitud
              seisundite ravimiseks kasutatavate ravimite samaaegselt kasutamisel võib toimuda muutuseid nende
              ravimite või Cordipin XL´i toimetugevuse osas.

              Et tagada ohutus Cordipin XL´i kasutamisel samaaegselt teiste ravimitega, on oluline, et te ütleksite
              oma arstile, kui te kasutate mõnda allpool nimetatud ravimitest:
              - makroliidantibiootikumid (nt erütromütsiin)
              - anti-HIV proteaasi inhibiitorid (nt ritonaviir)
              - asool-tüüpi seentevastased ained (nt ketokonasool)
              - antidepressandid nefasodoon ja fluoksetiin
              - kvinupristiin/dalfopristiin,
              - valproehape
              - tsimetidiin


             Sellistel juhtudel hindab teie arst koostoimete võimalust nifedipiini ja ülalnimetatud ravimite vahel
              ning korrigeerib vajadusel nifedipiini või teiste samaaegselt kasutatavate ravimite annuseid.

              Te ei tohiks ilma arstiga eelnevalt nõu pidamata hakata tarvitama ka käsimüügiravimeid. Peamiselt
              kehtib see küll külmetushaiguste raviks kasutatavate preparaatide ja kaltsiumi sisaldavate preparaatide
              kohta.
              Te ei tohi Cordipin XL ravi ajal juua alkoholi ega greibijooke, kuna nii alkohol kui greibijoogid
              tugevdavad Cordipin XL´i vererõhku alandavat toimet, sagedamini esineb ka kõrvaltoimeid.

              Oluline teave mõningate Cordipin XL koostisainete suhtes
              See ravim sisaldab laktoosi. Kui teie arst on teile öelnud, et te ei talu teatud suhkruid, konsulteerige
              oma arstiga enne ravimi võtmist.


              3.   KUIDAS CORDIPIN XL´i VÕTTA

              Võtke Cordipin XL´i alati täpselt nii, nagu arst on teile rääkinud. Kui te ei ole milleski kindel, pidage
              nõu oma arsti või apteekriga.
              Ilma arstiga konsulteerimata ei tohi te annuseid muuta ega ravi katkestada.
              Tavaliselt on Cordipin XL´i algannus ja säilitusannus kõigi näidustuste puhul 1 tablett (40 mg)
              ööpäevas. Maksimaalne soovitatav annus on 2 tabletti (80 mg) ööpäevas ühe annusena.
              Tablette võib võtta enne hommikusööki, selle ajal või pärast seda.
              Neelake tablett alla tervena, koos klaasitäie veega. Tablette ei tohi poolitada, purustada ega närida.
              Kui teil on tunne, et Cordipin XL´i toime on liiga tugev või liiga nõrk, pidage nõu oma arsti või
              apteekriga.

              Kui Te unustate Cordipin XL´i võtta
              Ärge võtke kahekordset annust, kui annus jäi eelmisel korral võtmata.
              Püüdke ravimit võtta iga päev ühel ja samal ajal. Kui teil ununeb ravim võtmata, peab seda tegema
              niipea kui meelde tuleb. Juhul kui järgmise planeeritud annuseni jääb vaid mõni tund, tuleb tablett
              võtta planeeritud ajal ja jätta ununenud tablett vahele.

              Cordipin XL ravi katkestamisel ilmnevad nähud
              Stenokardia: Ravi katkestamisel võib valu rinnus taastuda. Kui mingil põhjusel tuleb ravi katkestada,
              tuleb seda teha annust järk-järgult vähendades. Seetõttu ei tohi Te ravi katkestada enne, kui Te ei ole
              seda arstiga esmalt arutanud.
              Hüpertensioon: Ravi katkestamisel võib vererõhk taas tõusta. Te peate meeles pidama, et mitte ükski
              vererõhuravim ei ravi haigust ennast, vaid ainult alandab vererõhku ja aitab seda soovitud tasemel
              hoida. Sellisel viisil on võimalik hüpertensiooni tagajärgi ära hoida või neid leevendada.
              Kui ei teki selliseid olukordi, mille korral tuleb Cordipin XL´i ravi katkestada, on ravi pikaajaline.

              Kui te võtate Cordipin XL´i rohkem kui ette nähtud
              Kui te olete võtnud liiga palju Cordipin XL´i, võtke viivitamatult ühendust oma arsti või apteekriga.
              Üleannustamise esimeseks sümptomiks on tavaliselt tugev vererõhu langus. Suure koguse tablettide
              sissevõtmisel võivad tekkida järgmised sümptomid: südame löögisageduse kiirenemine, aeglustumine
              või ebaregulaarseks muutumine, iiveldus, oksendamine, nõrkus, veretulv näkku, pearinglus, unisus,
              segasus, krambid ja isegi teadvuskaotus. Teadvusel üleannuse võtnud patsiendil tuleb püüda esile
              kutsuda oksendamist.


              4.   VÕIMALIKUD KÕRVALTOIMED

              Nagu kõik ravimid, võib ka Cordipin XL põhjustada kõrvaltoimeid, kuigi kõigil neid ei teki.
              Sageli (rohkem kui ühel, kuid vähem kui kümnel patsiendil 100-st) võivad tekkida järgmised
              kõrvaltoimed:
              peavalu, pearinglus, nõrkus, südamepekslemine, jalgade, hüppeliigeste ja labajalgade tursed,
              kõhukinnisus.


             Aeg-ajalt (rohkem kui ühel patsiendil 1000-st ja vähem kui ühel patsiendil 100-st) võivad tekkida:
              paresteesiad(tundlikkushäired),närvilisus,unehäired(unetus, somnolentsus,  luupainajad),
              tasakaaluhäired; ajutine pimedus nifedipiini maksimaalse seerumkontsentratsiooni ajal, ajutine silma
              võrkkesta  isheemia,  pisaraeritus;  tahhükardia,  minestamine;  vererõhu  langus,  sh  püstitõusmisel,
              õhupuudustunne, kõhulahtisus, iiveldus, kõhukrambid, suukuivus, kõhupuhitus; lööve, nahasügelus,
              nahaõhetus, näoõhetus; seljavalu, lihasvalu; sagenenud urineerimine (sh öine).

              Harva (rohkem kui ühel patsiendil 10000-st ja vähem kui ühel patsiendil 1000-st) võivad tekkida:
              vereloomehäired, värinad, liigutuste koordinatsioonihäired,südamehäired, ninaverejooks,
              oksendamine,  igemete  hüpertroofia,  röhitsused,  sapipais,  angioneurootiline  turse,  urtikaaria,
              higistamine, külmavärinad, podagra, liigesvalud, veri uriinis, urineerimisraskused, palavik.

              Väga harva võivad tekkida (vähem kui ühel patsiendil 10000-st):
              veresuhkru sisalduse tõus (eeskätt diabeedipatsientidel), kehakaalu suurenemine, meeleolu langus,
              paranoiline  sündroom,  ärevus,  libiido  langus,  seksuaalsed  häired,  nägemise  hägustumine,  kohin
              kõrvus,  ülemiste  hingamisteede  infektsioonid,  köha,  ninaturse,  musta  värvusega  väljaheide,
              kõrvetised,  maitsmishäired,  allergiline  maksapõletik,  nahakollasus,  rasked  nahareaktsioonid,
              valgusülitundlikkusreaktsioonid, juuste väljalangemine, lihaskrambid, meestel rindade suurenemine.
              Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida
              selles infolehes ei ole nimetatud, palun rääkige sellest oma arstile või apteekrile.


              5.   KUIDAS CORDIPIN XL’i SÄILITADA

              Ärge kasutage Cordipin XL´i pärast kõlblikkusaega, mis on märgitud pakendile.
              Kõlblikkusaeg viitab kuu viimasele päevale.

              Hoida temperatuuril kuni 25°C.
              Hoida laste eest varjatud ja kättesaamatus kohas.
              Retseptiravim.

              Ravimeid ei tohi ära visata kanalisatsiooni kaudu ega koos majapidamisprügiga. Küsige oma
              apteekrilt, kuidas hävitatakse ravimeid, mida enam ei vajata. Need meetmed aitavad kaitsta
              keskkonda.


              6.    LISAINFO

              Mida Cordipin XL sisaldab
                 •  Toimeaine on nifedipiin, üks reguleeritud toimekestusega tablett sisaldab toimeainena 40 mg
                     nifedipiini.
                 •  Abiained on mikrokristalne tselluloos, tselluloos, laktoos, metüülhüdroksüpropüültselluloos,
                     magneesiumstearaat, kolloidne veevaba räni, makrogool, raudoksiid (E172), titaandioksiid
                     (E171), talk.

              Pakendi sisu
              20 reguleeritud toimekestusega tabletti pakendis.

              Müügiloa hoidja ja tootja
              KRKA, d.d., Novo mesto, Šmarješka cesta 6, 8501 Novo mesto, Sloveenia

              Lisaküsimuste tekkimisel selle ravimi kohta pöörduge palun müügiloa hoidja kohaliku esindaja poole.

              KRKA, d.d., Novo Mesto Eesti filiaal
              Pärnu mnt 139c
              11317 Tallinn


             Tel. 6597365

              Infoleht on viimati kooskõlastatud: detsembris 2007
