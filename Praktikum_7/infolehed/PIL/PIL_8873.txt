

                                         Pakendi infoleht: teave kasutajale

                   Arthrotec 50 mg + 200 mikrogrammi toimeainet modifitseeritult vabastavad tabletid
                                              Diclofenak + misoprostool

              Enne ravimi võtmist lugege hoolikalt infolehte, sest siin on teile vajalikku teavet.
              -    Hoidke infoleht alles, et seda vajadusel uuesti lugeda.
              -    Kui teil on lisaküsimusi, pidage nõu oma arsti, apteekri või meditsiiniõega.
              -    Ravim on välja kirjutatud üksnes teile. Ärge andke seda kellelegi teisele. Ravim võib olla neile
                   kahjulik, isegi kui haigusnähud on sarnased.
              -    Kui teil tekib ükskõik milline kõrvaltoime. pidage nõu oma arsti, apteekri või meditsiiniõega.
                   Kõrvaltoime võib olla ka selline, mida selles infolehes ei ole nimetatud.

              Infolehe sisukord

              1.   Mis ravim on Arthrotec ja milleks seda kasutatakse
              2.   Mida on vaja teada enne Arthroteci võtmist
              3.   Kuidas Arthroteci võtta
              4.   Võimalikud kõrvaltoimed
              5.   Kuidas Arthroteci säilitada
              6.   Pakendi sisu ja muu teave


              1.   Mis ravim on Arthrotec ja milleks seda kasutatakse

              Arthrotec sisaldab diklofenakki ja misoprostooli. Diklofenak kuulub ravimrühma nimetusega
              mittesteroidsed põletikuvastased ravimid. Misoprostool sarnaneb prostaglandiinidele - ainetele, mida
              organism loomulikult toodab.

              Arthrotec on mittesteroidne põletikuvastane ravim, mis leevendab valu ja paistetust reumaatiliste
              haiguste korral. Ravim aitab parandada liigeste liikuvust. Ehkki mittesteroidsed põletikuvastased
              ravimid aitavad valu vastu, vähendavad nad mao limaskesta kaitsvate ainete – prostaglandiinide hulka.
              Seega mittesteroidsed põletikuvastased ained võivad ärritadada magu või põhjustada haavandi teket.
              Arthrotec sisaldab misoprostooli, mis on prostaglandiinidele väga lähedane aine. See tähendab, et
              Arthrotec aitab kaitsta magu.


              2.   Mida on vaja teada enne Arthroteci võtmist

              Ärge võtke Arthroteci
              -    kui te olete selle ravimitoimeaine diklofenaki, misoprostooli või mis tahes koostisosade
                   (loetletud lõigus 6) suhtes allergiline.
              -    kui teil on äge või korduv seedetrakti haavand, seedetrakti verejooks (kaks või enam kindlat
                   haavandumise või verjooksu juhtu) või seedetrakti mulgustumine (perforatsioon) või mõni muu
                   verejooks.
              -    kui te olete rase, arvate, et olete rase või planeerite rasedust. Viljakas eas naised peavad
                   Arthroteci tarvitamise ajal kasutama tõhusat rasestumisvastast vahendit.
              -    kui te toidate last rinnaga.
              -    kui teil on varem tekkinud allergiline reaktsioon nagu nahalööve, tursed, nahasügelus või
                   hingamisraskus pärast seda, kui olete võtnud atsetüülsalitsüülhapet (nt aspiriin), diklofenakki
                   või muud põletikuvastast ravimit.
              -    kui teil on raske neeru- või maksapuudulikkus.
              -    kui teil on raske südamepuudulikkus.

              Hoiatused ja ettevaatusabinõud
              Enne Arthroteci kasutamist pidage nõu oma arsti, apteekri või meditsiiniõega.


                                                         1


             Eriline ettevaatus on vajalik ravimiga Arthrotec:
              -    kui te kasutate samal ajal mõnda muud mittesteroidset põletikuvastast ravimit, kortikosteroide
                   või verehüübimist vähendavaid ravimeid.
              -    kui teil on teadaolev südameveresoonkonna haigus.
              -    kui teil on diagnoositud südamefunktsiooni häired ja teised seisundid, mis võivad soodustada
                   vedeliku peetust.
              -    kui teil esineb südame paispuudulikkus või teil on kõrgenenud vererõhk.
              -    kui teil on praegu või on varem esinenud seedetrakti haigusi, nagu haavandumine, seedetrakti
                   veritsus, põletikulised seisundid, või Crohn’i tõbi.
              -    kui te olete eakas.
              -    kui teil on laktoositalumatus.

              Ravimid nagu Arthrotec võivad olla seotud südamelihaseinfarkti või insuldi kõrgenenud riskiga.
              Igasugune risk on tõenäolisem suurte annuste võtmisel ja pika-ajalisel kasutamisel. Ärge ületage
              ravimi soovitatavat annust või ravi kestvust.
              Kui teil on probleeme südamega, kui teil on olnud hiljuti südamelihaseinfarkt või kui te arvate, et teil
              esineb risk selliste seisundite tekkimiseks (näiteks kui teil on kõrge vererõhk, suhkurtõbi, kõrge
              kolesteroolisisaldus veres või kui te suitsetate), siis peate enne diklofenaki võtmist arutama oma
              raviarsti või apteekriga.

              Kui te olete täheldanud ravi ajal seedetrakti kahjustust (eriti, kui te olete eakas), peate eelkõige ravi
              algperioodis teavitama oma arsti ükskõik millisest ebatavalisest seedetraktiga seotud sümptomist (eriti
              seedetrakti verejooksust).

              Arthroteci kasutamine tuleb lõpetada, kui ilmnevad nahalööbed, limaskestade reaktsioonid või teised
              ülitundlikkuse sümptomid.

              Lapsed ja noorukid
              Arthroteci efektiivsus ja ohutus lastel on kindlaks tegemata.

              Muud ravimid ja Arthrotec
              Teatage oma arstile kui te kasutate või olete hiljuti kasutanud mis tahes muid ravimeid.

              Koostoimeid on täheldatud koosmanustamisel atsetüülsalitsüülhappe (nt aspiriin), antatsiidide,
              mõnede verehüübimist vähendavate ravimite (nt varfariin, kasutatakse tromboosi raviks),
              kõrgvererõhutõvevastaste ravimite (nt diureetikumid, AKE inhibiitorid või angiotensiin II
              antagonistid), kortikosteroidide (põletikku leevendavad ravimid), tsüklosporiini (elundi(te) siirdamise
              järgselt kasutatav ravim), digoksiini (südamehaiguste ravim), mõnede suhkurtõvevastaste ravimite (ka
              insuliin), liitiumit sisaldavate ravimite, metotreksaadi, takroliimuse, kinoloonirea antibiootikumide
              (põletikuvastased ravimid), selektiivsete serotoniini tagasihaarde inhibiitoritega (depressiooni ravim),
              ja mifepristooniga (günekoloogias kasutatav ravim).

              Arthroteci võtmine koos toidu ja joogiga
              Võtke Arthroteci tablette söögi ajal. Tablette ei tohi närida, purustada ega lahustada.

              Rasedus ja imetamine
              Arthroteci ei tohi kasutada raseduse ega rinnaga toitmise ajal.

              Autojuhtimine ja masinatega töötamine
              Kui te kasutate mittesteroidseid põletikuvastaseid ravimeid (sh Arthroteci) ning teil esineb pearinglust
              või muid tähelepanuhäireid, siis te peate vältima autojuhtimist või masinatega töötamist.

              Arthrotec sisaldab laktoosi
              Arthroteci tabletid sisaldavad laktoosi. Kui arst on öelnud, et te ei talu teatud suhkruid, peate enne
              ravimi kasutamist konsulteerima arstiga.



                                                         2


             3.Kuidas Arthroteci võtta

              Võtke Arthroteci alati täpselt nii, nagu arst on teile selgitanud. Kui te ei ole milleski kindel, pidage nõu
              oma arsti või apteekriga.
              Soovitatav annus on 1 tablett 2…3 korda ööpäevas söögi ajal. Tabletid tuleb alla neelata tervelt koos
              veega.

              Kui teil on tunne, et Arthroteci toime on liiga tugev või liiga nõrk, pidage nõu oma arsti või
              apteekriga.

              Kui te võtate Arthroteci rohkem kui ette nähtud
              Ärge võtke rohkem tablette, kui teie arst on määranud. Kui olete võtnud liiga palju tablette, teatage
              sellest kohe oma arstile. Kui see pole võimalik, võtke ühendust lähima haigla vastuvõtuosakonnaga.

              Kui te unustate Arthroteci võtta
              Ärge võtke kahekordset annust, kui tablett jäi eelmisel korral võtmata.

              Kui teil on lisaküsimusi selle ravimi kasutamise kohta, pidage nõu oma arsti või apteekriga.


              4.   Võimalikud kõrvaltoimed

              Nagu kõik ravimid, võib ka see ravim põhjustada kõrvaltoimeid, kuigi kõigil neid ei teki.

              Kui teil tekib mõni järgnevatest kõrvaltoimetest, lõpetage Arthroteci võtmine ja rääkige kohe
              oma arstiga:

              Kui teil on
              •  tugev kõhuvalu või kahtlustate seedetrakti verejooksu, mao- või seedetrakti haavand, must või
                 verine väljaheide, veriokse - seda juhtub väga harva
              •  tõsine nahareaktsioon nagu lööve, villid või naha koorumine (Stevens-Johnsoni sündroom,
                 eksfoliatiivne dermatiit ja toksiline epidermolüüs) - seda juhtub väga harva
              •  tõsine allergiline reaktsioon nagu nahalööve, näoturse, vilistav hingamine või hingamisraskus
                 (anafülaktiline šokk) - seda juhtub väga harva
              •  kollatõbi (naha ja silmavalgete kollasus) - seda juhtub väga harva

              Väga sagedased kõrvaltoimed
              (võib esineda rohkem kui ühel kasutajal 10-st)
              •  kõhuvalu
              •  kõhulahtisus
              •  iiveldus
              •  seedetraktihäire

              Kõhuvalu ja kõhulahtisus on enamasti mööduvad ja kerge kuni mõõduka raskusastmega. Need
              ilmnevad ravikuuri alguses ning kaovad Arthrotec-ravi jätkamisel tavaliselt iseenesest. Arthroteci
              võtmine koos toiduga vähendab kõhulahtisuse tekkimise ohtu. Kui te kasutate antatsiide (võetakse
              maohappe vähendamiseks), tuleb vältida magneesiumi sisaldavate antatsiidide kasutamist, kuna need
              süvendavad misoprostoolist tingitud kõhulahtisust.
              Pidage nõu apteekriga sobiva antatsiidi valikul. Kui kõhulahtisus jätkub ja on tõsine, rääkige sellest
              oma arstile. Antatsiidid võivad pikendada diklofenaki imendumisaega.

              Sagedased kõrvaltoimed
              (võivad esineda 1...10 kasutajal 100-st)
              •  peavalu, pearinglus
              •  unetus
              •  gastriit, oksendamine, kõhupuhitus, röhitsused, kõhukinnisus, peptiline haavand

                                                         3


             •muutused maksatalitlust peegeldavates vereanalüüsides
              •  nahalööbed, naha sügelemine

              Aeg-ajalt esinevad kõrvaltoimed
              (võivad esineda 1...10 kasutajal 1000-st)
              •  vererakkude – leukotsüütide ja granulotsüütide arvu langus
              •  suulimaskestapõletik
              •  nahaõhetus, nõgestõbi
              •  vererohke menstruatsioon, menstruaaltsükli häired, vaginaalne verejooks (ka juba menopausi
                 läbinud naistel)

              Harva esinevad kõrvaltoimed
              (võib esineda vähem kui ühel kasutajal 10 000-st)
              •  allergiline reaktsioon
              •  hepatiit, kollatõbi
              •  turse

              Teadmata sagedus
              kehvveresus, segasus, depressioon, ärevus, luupainajad, meeleolumuutused, ärrituvus, krambid,
              mäluhäired, unisus, värisemine, maitsetundlikkuse häire, nahatundlikkuse häired, nägemishäired,
              nägemise hägustumine, kohin kõrvus, südamepuudulikkus, šokk, vererõhulangus, vererõhutõus,
              südamepekslemine, veresoontepõletik, astma, pneumoniit, hingeldus, seedetrakti haavand ja
              verejooks, veriroe, veriokse, koliit, Crohni tõbi, söögitorupõletik, suu haavand, keelepõletik, -turse,
              suukuivus, maksapuudulikkus, Stevensi-Johnsoni sündroom, nahapõletikud, nahalööbed, naha
              valgustundlikkus, juuste väljalangemine, neerupuudulikkus, neerupõletik, rasedusaegne platsenta
              peetus, mittetäielik abort, enneaegne sünnitus ja loote hukkumine, sünnidefektid, valu rinnus, näo
              paistetus, väsimus, palavik, külmavärinad, põletik.

              Ravimid nagu Arthrotec võivad olla seotud südamelihaseinfarkti või insuldi kõrgenenud riskiga.

              Kui teil tekib ükskõik milline kõrvaltoime, pidage nõu oma arsti või apteekriga. Kõrvaltoime võib olla
              ka selline, mida selles infolehes ei ole nimetatud.


              5.   Kuidas Arthroteci säilitada

              Hoidke seda ravimit laste eest varjatud ja kättesaamatus kohas.

              Hoida temperatuuril kuni 25°C. Hoida originaalpakendis, niiskuse eest kaitstult.

              Ärge kasutage seda ravimit pärast kõlblikkusaega, mis on märgitud karbil pärast “Kõlblik kuni:“.
              Kõlblikkusaeg viitab selle kuu viimasele päevale.

              Ärge visake ravimeid kanalisatsiooni ega olmejäätmete hulka. Küsige oma apteekrilt, kuidas visata ära
              ravimeid, mida te enam ei kasuta. Need meetmed aitavad kaitsta keskkonda.


              6.   Pakendi sisu ja muu teave

              Mida Arthrotec sisaldab:
              -    Toimeained on diklofenaknaatrium ja misoprostool. Üks tablett sisaldab 50 mg
                   diklofenaknaatriumit ja 200 mikrogrammi misoprostooli.
              -    Teised koostisosad on mikrokristalliline tselluloos, laktoosmonohüdraat, maisitärklis, povidoon
                   K-30, hüdrogeenitud riitsinusõli, magneesiumstearaat, metakrüülhappe kopolümeer tüüp C,
                   naatriumhüdroksiid, trietüültsitraat, hüpromelloos, krospovidoon, kolloidne ränidioksiid ja talk.


                                                         4


             Kuidas Arthrotec välja näeb ja pakendi sisu
              60 tabletti blisterpakendis (polüamiid/alumiinium/PVC).

              Müügiloa hoidja ja tootja

              Müügiloa hoidja:
              Pfizer Enterprises SARL
              Rond-Point du Kirchberg
              51 Avenue J.F. Kennedy
              L-1855 Luxembourg

              Tootja:
              Piramal Healthcare UK Limited
              Morpeth Plant
              Whalton Road
              Morpeth, Northumberland NE61 3YA
              Ühendkuningriik

              Lisaküsimuste tekkimisel selle ravimi kohta pöörduge palun müügiloa hoidja kohaliku esindaja poole.

              Pfizer Luxembourg SARL Eesti filiaal
              Pirita tee 20
              10127 Tallinn
              Tel. 6 405 328

              Infoleht on viimati uuendatud detsembris 2011




























                                                         5
