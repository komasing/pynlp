

                             PAKENDI INFOLEHT: INFORMATSIOON KASUTAJALE

                                            Celestoderm-V 1 mg/g kreem
                                             Celestoderm-V 1 mg/g salv

                                               Beetametasoonvaleraat


              Enne ravimi kasutamist lugege hoolikalt infolehte.
              -    Hoidke infoleht alles, et seda vajadusel uuesti lugeda.
              -    Kui teil on lisaküsimusi, pidage nõu oma arsti või apteekriga.
              -    Ravim on välja kirjutatud teile. Ärge andke seda kellelegi teisele. Ravim võib olla neile
                   kahjulik, isegi kui haigussümptomid on sarnased.
              -    Kui ükskõik milline kõrvaltoimetest muutub tõsiseks või kui te märkate mõnda kõrvaltoimet,
                   mida selles infolehes ei ole nimetatud, palun rääkige sellest oma arstile või apteekrile.

              Infolehes antakse ülevaade:
              1.    Mis ravim on Celestoderm-V ja milleks seda kasutatakse
              2.    Mida on vaja teada enne Celestoderm-V kasutamist
              3.    Kuidas Celestoderm-V’d kasutada
              4.    Võimalikud kõrvaltoimed
              5.    Kuidas Celestoderm-V’d säilitada
              6.    Lisainfo


              1.    MIS RAVIM ON CELESTODERM-V JA MILLEKS SEDA KASUTATAKSE

              Celestoderm-V kreem ja salv sisaldavad beetametasoonvaleraati, mis kuulub glükokortikosteroidide
              rühma. Celestoderm-V kreemi ja salvi kasutatakse põletiku, sügelemise ja ebamugavustunde
              vähendamiseks selliste nahahaiguste korral, nagu ekseem, dermatiit ja psoriaas.


              2.    MIDA ON VAJA TEADA ENNE CELESTODERM-V KASUTAMIST

              Ärge kasutage Celestoderm-V’d
                 -  kui te olete allergiline (ülitundlik) beetametasoonvaleraadi või Celestoderm-V mõne
                     koostisosa suhtes.
                 -  kui teil on naha tuberkuloos.
                 -  kui teil on viirusnakkus, näiteks herpes.
                 -  kui teil on tuulerõuged.

              Celestoderm-V kreemi ega salvi ei tohi manustada suurtele nahapindadele, sest siis võib suureneda
              ravimi süsteemne imendumine. Ärge kasutage Celestoderm-V preparaate sagedamini või
              pikemaajaliselt kui see on arsti poolt soovitatud. Konsulteerige arstiga, kui teie nahahaigus süveneb
              või kui tundub, et on lisandunud infektsioon.

              Kasutamine koos teiste ravimitega
              Palun informeerige oma arsti või apteekrit kui te kasutate või olete hiljuti kasutanud mingeid muid
              ravimeid, kaasa arvatud ilma retseptita ostetud ravimeid.

              Rasedus ja imetamine
              Enne Celestoderm-V kreemi või salvi kasutamist informeerige oma arsti kui te olete rase või toidate
              rinnaga last. Samuti teavitage arsti kõigist teistest põetavatest haigustest, eriti kui on tegu
              infektsiooniga.




                                                        1


             3. KUIDAS CELESTODERM-V’d KASUTADA

              Kasutage Celestoderm-V’d alati täpselt nii, nagu arst on teile rääkinud. Kui te ei ole milleski kindel,
              pidage nõu oma arsti või apteekriga.
              Määrige Celestoderm-V kreemi või salvi kahjustatud nahapinnale 2 korda ööpäevas, hommikul ja
              õhtul, või vastavalt arsti ettekirjutustele. Masseerige õrnalt. Ärge katke ravitavat nahapinda sidemega,
              välja arvatud juhul, kui see on arsti poolt määratud.

              Kui teil on tunne, et Celestoderm-V toime on liiga tugev või liiga nõrk, pidage nõu oma arsti või
              apteekriga.

              Kui te kasutate Celestoderm-V’d rohkem kui ette nähtud
              Celestoderm-V kreemi ja salvi tuleb kasutada ainult soovitatud annustes. Olles kasutanud ravimit
              suuremates kogustes või pikemaajaliselt kui arsti poolt määratud, konsulteerige arstiga.

              Kui te unustate Celestoderm-V’d kasutada
              Kui te unustasite Celestoderm-V kreemi või salvi õigel ajal kasutada, tehke seda nii ruttu kui võimalik
              ning seejärel jätkake tavalist annustamisskeemi.

              Kui te lõpetate Celestoderm-V kasutamise
              Teie arst otsustab, millal lõpetada Celestoderm-V kreemi või salvi kasutamine.

              Kui teil on lisaküsimusi selle ravimi kasutamise kohta, pidage nõu oma arsti või apteekriga.


              4.    VÕIMALIKUD KÕRVALTOIMED

              Nagu kõik ravimid, võib ka Celestoderm-V põhjustada kõrvaltoimeid, kuigi kõigil neid ei teki.

              Konsulteerige arstiga kui teil tekivad järgmised kõrvaltoimed, mis on püsivad ja häirivad:
              põletustunne, sügelus, nahaärritus või -kuivus; näonaha ärritus või punetus, juuste suurenenud kasv,
              akne (vistrikud), nahavärvi muutused, naha õhenemine ja kergesti tekkivad nahavigastused,
              infektsioon.

              Ravimit kasutavad lapsed ja noorukid peavad olema arsti järelevalve all, kuna see ravim imendub läbi
              naha ning võib mõjustada lapse kasvu või põhjustada teisi kõrvaltoimeid.

              Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida
              selles infolehes ei ole nimetatud, palun rääkige sellest oma arstile või apteekrile.


              5.    KUIDAS CELESTODERM-V’d SÄILITADA

              Hoida laste eest varjatud ja kättesaamatus kohas.
              Hoida temperatuuril kuni 25°C.
              Ärge kasutage Celestoderm-V’d pärast kõlblikkusaega, mis on märgitud pakendil. Kõlblikkusaeg
              viitab kuu viimasele päevale.

              Ravimeid ei tohi ära visata kanalisatsiooni kaudu ega koos majapidamisprügiga. Küsige oma
              apteekrilt, kuidas hävitatakse ravimeid, mida enam ei vajata. Need meetmed aitavad kaitsta
              keskkonda.


              6.    LISAINFO

              Mida Celestoderm-V sisaldab:


                                                       2/3


                 -Toimeaine on beetametasoon. 1 g salvi sisaldab 1 mg (0,1%) beetametasooni
                     (beetametasoonvaleraadina).
                 -  Abiained on: Kreem: klorokresool, naatriumdivesinikfosfaatdihüdraat, fosforhape, valge
                     vaseliin, vedel parafiin, makrogool 1000, tsetostearüülalkohol, puhastatud vesi,
                     fosforhape/naatriumhüdroksiid (happesuse reguleerimiseks).
                     Salv: valge vaseliin ja vedel parafiin.

              Kuidas Celestoderm-V välja näeb ja pakendi sisu

              Celestoderm-V kreem ja salv on valget värvi.
              Celestoderm-V on saadaval järgmistes pakendites: 30 g või 50 g kreemi või 30 g salvi.
              Pakend  on  alumiiniumtuub, mis on seest kaetud epoksüvaigul baseeruva lakiga ja suletud valge
              kõrgtihedusega polüetüleenist korgiga.
              Kõik pakendi suurused ei pruugi olla müügil.

              Müügiloa hoidja

              Schering-Plough Europe
              Rue de Stalle 73
              B-1180 Bruxelles
              Belgia

              Tootja

              Schering-Plough Labo N.V.
              Industriepark 30
              B2220 Heist-op-den-Berg
              Belgia


              Lisaküsimuste tekkimisel selle ravimi kohta pöörduge palun müügiloa hoidja kohaliku esindaja poole.

              A. H. Tammsaare tee 47
              EE-11316 Tallinn
              Eesti Vabariik
              Tel: + 372  614 4200


              Infoleht on viimati kooskõlastatud: detsembris 2011

















                                                       3/3
