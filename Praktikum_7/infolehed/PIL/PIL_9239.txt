

                             PAKENDI INFOLEHT: INFORMATSIOON KASUTAJALE

                                        Sanorin, 1 mg/ml ninatilgad, emulsioon
                                                  Nafasoliinnitraat


              Lugege infolehte hoolikalt, sest siin on teile vajalikku teavet.
              Ehkki seda ravimit on võimalik osta ilma retseptita, peate parima ravitulemuse saamiseks kasutama
              Sanorin’i täpselt juhistele vastavalt.
              -    Hoidke infoleht alles, et seda vajadusel uuesti lugeda.
              -    Lisainformatsiooni saamiseks pidage nõu oma apteekriga.
              -    Kui pärast 3 päeva möödumist haigussümptomid süvenevad ega leevendu, peate oma arstiga
                   ühendust võtma.
              -    Kui ükskõik milline kõrvaltoimetest muutub tõsiseks, või kui te märkate mõnda kõrvaltoimet,
                   mida selles infolehes ei ole nimetatud, palun rääkige sellest oma arstile või apteekrile.


              Infolehes antakse ülevaade:
              1.   Mis ravim on Sanorin ja milleks seda kasutatakse
              2.   Mida on vaja teada enne Sanorin’i kasutamist
              3.   Kuidas Sanorin’i kasutada
              4.   Võimalikud kõrvaltoimed
              5.   Kuidas Sanorin’i säilitada
              6.   Lisainfo


              1.   MIS RAVIM ON SANORIN JA MILLEKS SEDA KASUTATAKSE

              Sanorin ahendab põletiku tõttu laienenud veresooni nina limaskestas. Selle tulemusel vähenevad nina
              limaskesta turse ning limavool ninaõõnest, nina kõrvalurgetest ja neelu keskkõrvaga ühendavast kanalist
              (Eustachi kuulmetõrvest). Seega muutub hingamine kergemaks. Ravimi toime algab tavaliselt 5 minutit
              pärast manustamist ning kestab 4...6 tundi.

              Sanorin’i kasutatakse nohu korral nina limaskesta turse vähendamiseks.
              Sanorin’i võib manustada täiskasvanutele ja üle 15-aastastele noorukitele.


              2.   MIDA ON VAJA TEADA ENNE SANORIN’I KASUTAMIST

              Ärge kasutage Sanorin’i
              -    kui te olete ülitundlik (allergiline) nafasoliini või Sanorin’i mõne koostisosa suhtes. Kõige
                   sagedasemad ülitundlikkuse sümptomid on nahalööve ja sügelus.
              -    kui teil esineb nina limaskesta kuiv põletik (väljendub nina limaskesta kuivuse tundena ja
                   veriste koorikutena ninasõõrmetes).
              -    kui te olete alla 15-aastane.

              Eriline ettevaatus on vajalik ravimiga Sanorin
              -    kui teil on rasked südame- ja veresoonkonna haigused (südamepuudulikkus, kõrgvererõhutõbi),
              -    kui teil on ainevahetushäired (suhkurtõbi, kilpnäärme ületalitlus),
              -    kui teil esineb neerupealiste kasvaja (feokromotsütoom),
              -    kui teil on bronhiaalastma,
              -    kui te kasutasite depressiooni ravimiseks teatud ravimeid (monoaminooksüdaasi inhibiitoreid)
                   või teisi ravimeid, mis võivad vererõhku tõsta.
              Kui teil esineb mõni ülalmainitud seisunditest, kasutage Sanorin emulsiooni ainult arsti soovitusel.

              Kasutamine koos teiste ravimitega


             Kui Sanorin’i manustatakse samaaegselt teatud depressiooni raviks kasutatavate ravimitega, võib
              tõusta vererõhk.
              Palun informeerige oma arsti või apteekrit kui te kasutate või olete hiljuti kasutanud mingeid muid
              ravimeid, kaasa arvatud ilma retseptita ostetud ravimeid.

              Rasedus ja imetamine
              Enne ravimi kasutamist pidage nõu oma arsti või apteekriga.

              Autojuhtimine ja masinatega töötamine
              Sanorin ei mõjuta teie võimekust sooritada tegevusi, mis nõuavad kõrgendatud tähelepanuvõimet
              (autojuhtimine, masinatega töötamine, kõrgustes töötamine).


              3.   KUIDAS SANORIN’I KASUTADA

              Kasutage Sanorin’i alati täpselt nii, nagu arst on teile rääkinud. Kui te ei ole milleski kindel, pidage
              nõu oma arsti või apteekriga.

              Kui arst ei ole teisiti määranud, kehtib alljärgnev annustamisskeem.
              Mõlemasse ninasõõrmesse tilgutada 1...3 tilka emulsiooni mõned korrad ööpäevas (kuni 3 korda
              ööpäevas). Üksikannuste manustamise vahele peab jääma vähemalt 4-tunnine intervall. Ravimit tohib
              kasutada ainult lühikese aja vältel: mitte üle 5 päeva. Kui ninakinnisus on möödunud, võib kasutamise
              lõpetada ka varem. Uuesti võib ravimit kasutada alles siis, kui viimasest ravimi manustamisest on
              möödunud mõned päevad.

              Ravimi tilgutamisel ninasõõrmesse on soovitatav pead pisut tahapoole kallutada. Vasakusse
              ninasõõrmesse tilgutamisel kallutage pead veidi vasakule ning paremasse sõõrmesse tilgutamisel veidi
              paremale.
              Nina eesmise osa verejooksude korral asetage ninna emulsiooniga immutatud vatitampoon.

              Kui teil on tunne, et Sanorin’i toime on liiga tugev või liiga nõrk, pidage nõu oma arsti või apteekriga.

              Kui te kasutate Sanorin’i rohkem kui ette nähtud
              Ravimi juhuslikul sissevõtmisel lapse või täiskasvanu poolt tuleb otsekohe võtta ühendust arsti või
              apteekriga.

              Kui te unustate Sanorin’i kasutada
              Ärge manustage kahekordset annust, kui annus jäi eelmisel korral kasutamata.

              Kui teil on lisaküsimusi selle ravimi kasutamise kohta, pidage nõu oma arsti või apteekriga.


              4.   VÕIMALIKUD KÕRVALTOIMED

              Nagu kõik ravimid, võib ka Sanorin põhjustada kõrvaltoimeid, kuigi kõigil neid ei teki.

              Mõningatel juhtudel võib ülitundlikel patsientidel täheldada kõrvaltoimeid, nt kõrvetustunnet või
              ninalimaskesta kuivust. Ainult väga harva (eriti üleannustamisel) võivad esineda sümpaatiliste närvide
              ärritusest tingitud süsteemsed toimed, näiteks närvilisus, suurenenud higistamine, peavalu, värin,
              südame löögisageduse tõus, südamepekslemine (palpitatsioonid) või vererõhu tõus. Sanorin’i
              pikaajaline või liiga sagedane kasutamine võib esile kutsuda kroonilise turse ninakäikudes ja nina
              limaskesta kuivamise.

              Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida
              selles infolehes ei ole nimetatud, palun rääkige sellest oma arstile või apteekrile.


             5.KUIDAS SANORIN’I SÄILITADA

              Hoida laste eest varjatud ja kättesaamatus kohas.

              Hoida temperatuuril kuni 25°C.
              Hoida originaalpakendis, valguse eest kaitstult.
              Mitte lasta külmuda.

              Ärge kasutage Sanorin’i pärast kõlblikkusaega, mis on märgitud pudelil. Kõlblikkusaeg viitab kuu
              viimasele päevale.

              Ravimeid ei tohi ära visata kanalisatsiooni kaudu ega koos majapidamisprügiga. Küsige oma
              apteekrilt, kuidas hävitatakse ravimeid, mida enam ei vajata. Need meetmed aitavad kaitsta keskkonda.


              6.   LISAINFO

              Mida Sanorin sisaldab
              -    Toimeaine on nafasoliinnitraat. 1 ml emulsiooni sisaldab toimeainena 1 mg nafasoliinnitraati
                   (vastab 0,76 mg nafasoliinile).
              -    Abiained on boorhape, etüleendiamiin, tsetüülalkohol, metüülparabeen, eukalüptiõli,
                   polüsorbaat 80, kolesterool, kerge vedel parafiin, puhastatud vesi.

              Kuidas Sanorin välja näeb ja pakendi sisu
              Sanorin on valge, loksutamisel kergesti homogeniseeritav emulsioon, pruunist klaasist pudelis. Pudelis
              on 10 ml emulsiooni.

              Müügiloa hoidja ja tootja
              TEVA Czech Industries s.r.o.
              Ostravská 29
              747 70 Opava-Komárov
              Tšehhi Vabariik



              Lisaküsimuste tekkimisel selle ravimi kohta pöörduge palun müügiloa hoidja kohaliku esindaja poole.

              Teva Eesti esindus UAB Sicor Biotech Eesti filiaal
              Lõõtsa 8
              11415 Tallinn
              Tel.: +372 6610801


              Infoleht on viimati kooskõlastatud detsembris 2011
