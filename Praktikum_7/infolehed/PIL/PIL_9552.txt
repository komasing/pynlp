

                              PAKENDI INFOLEHT: INFORMATSIOON KASUTAJALE

                              Nycopin 40 mg toimeainet modifitseeritult vabastavad tabletid
                                                     Nifedipiin

              Enne ravimi kasutamist lugege hoolikalt infolehte.
                 - Hoidke infoleht alles, et seda vajadusel uuesti lugeda.
                 - Kui teil on lisaküsimusi, pidage nõu oma arsti või apteekriga.
                 - Ravim on välja kirjutatud teile.Ärge andke seda kellelegi teisele. Ravim võib olla neile kahjulik,
                    isegi kui haigussümptomid on sarnased.
                 - Kui ükskõik milline kõrvaltoimetest muutub tõsiseks või kui te märkate mõnda kõrvaltoimet,
                    mida selles infolehes ei ole nimetatud, palun rääkige sellest oma arstile või apteekrile.

              Infolehes antakse ülevaade:
                 1.  Mis ravim on Nycopin ja milleks seda kasutatakse
                 2.  Mida on vaja teada enne Nycopin tablettide kasutamist
                 3.  Kuidas Nycopin tablette kasutada
                 4.  Võimalikud kõrvaltoimed
                 5.  Kuidas Nycopin tablette säilitada
                 6.  Lisainfo


              1.   MIS RAVIM ON NYCOPIN JA MILLEKS SEDA KASUTATAKSE

              Nycopin on kõrgvererõhutõve ja südame isheemiatõve ravim. Nycopin tablettide toimeaine on nifedipiin, mis
              kuulub kaltsiumikanali blokaatorite gruppi ja lõõgastab veresoonte silelihaseid ja laiendab nii perifeerseid kui
              ka südame pärgartereid.
              Kõrgvererõhutõvega haigetel kutsub Nycopin tugeva veresooni lõõgastava toime tõttu esile süstoolse ja
              diastoolse vererõhu languse. Nycopin vähendab samuti südame koormust perifeerse vastupanu vähendamise
              tõttu. Selle tulemusena väheneb südamelihase hapnikutarve.
              Nycopin toimeainet modifitseeritult vabastavad tabletid vabastavad nifedipiini maos ja soolestikus aeglaselt ja
              seetõttu kestab toime kauem kui tavalistel tablettidel. Ravimi maksimaalne toime saavutatakse 3…7 tunni
              jooksul ja see püsib kuni 24 tundi pärast manustamist. Seetõttu sobivad Nycopin toimeainet modifitseeritult
              vabastavad tabletid manustamiseks üks kord ööpäevas.


              2.   MIDA ON VAJA TEADA ENNE NYCOPIN TABLETTIDE KASUTAMIST

              Ärge kasutage Nycopin tablette
              - kui te olete allergiline (ülitundlik) nifedipiini või Nycopin tablettide mõne koostisosa suhtes;
              - kui teil on olnud kardiovaskulaarne šokk;
              - kui teil on madal vererõhk (arteriaalne hüpotoonia);
              - koos rifampitsiiniga;
              - kui teil on ravimata südamepuudulikkus;
              - kui te olete rase (enne 20. rasedusnädalat) või toidate last rinnaga.

              Nycopin tablette ei tohi kasutada infarktijärgse rinnaangiini (stenokardia) raviks esimese 8 päeva jooksul
              pärast ägedat müokardi infarkti.

              Eriline ettevaatus on vajalik ravimiga Nycopin
              - kui teil on madal vererõhk (süstoolne rõhk <90 mmHg);
              - kui teil on südamepuudulikkus;
              - kui teil on raske ateroskleroos.


             Ettevaatlik  tuleb  olla  hemodialüüsi  vajava  neerukahjustuse  ja  hüpovoleemia  korral,  sest  veresoonte
              lõõgastumine  võib  põhjustada  märkimisväärset  vererõhu  langust,  raskete  mao-sooletrakti obstruktsiooni
              sulguse sümptomite korral.

              Väga harvadel juhtudel võivad tekkida besoaarid (maos esinev juustest ja taimsetest kiududest moodustunud
              konkrement), mis võivad vajada kirurgilist sekkumist.

              Kasutamine koos teiste ravimitega

              Palun informeerige oma arsti või apteekrit kui te kasutate või olete hiljuti kasutanud mingeid muid ravimeid,
              kaasa arvatud ilma retseptita ostetud ravimeid.

              Vererõhku langetavate ravimitega koos manustamine suurendab Nycopin tablettide vererõhku langetavat
              toimet.
              Samaaegne Nycopin tablettide ja digoksiini manustamine võib suurendada digoksiini toksilisust, mistõttu võib
              olla vajalik vähendada digoksiini annust.
              Samaaegne kinidiini manustamine võib vähendada kinidiini toimet ning võib osutuda vajalikuks korrigeerida
              kinidiini annust.
              Ettevaatlik tuleb olla manustamisel koos beeta-adrenoblokaatoritega (südame- ja vererõhu ravim).
              Nifedipiini toime tugevneb manustamisel koos:
              - tsimetidiini ja ranitidiiniga (haavandtõve ravimid);
              - diltiaseemiga (südame- ja vererõhu ravim). Mõlema ravimi samaaegne manustamine peab toimuma arsti
                 järelevalve all.
              Nifedipiini manustamisel koos teatud epilepsiaravimitega võib nifedipiini toime väheneda (näiteks fenütoiin,
              karbamasepiin, fenobarbitaal) või tugevneda (valproehape).
              Nifedipiini toime nõrgeneb manustamisel koos rifampitsiiniga (antibiootikum). Seetõttu ei tohiks nifedipiini
              ja rifampitsiini samaaegselt kasutada.
              Ravi  ajal  Nycopin  tablettidega  võib  manustada  suukaudseid  diabeediravimeid  (veresuhkrut  langetavad
              ravimid), diureetikume (vee eritust suurendavad ravimid) ja antikoagulante (vere hüübimist vähendavad
              ravimid).
              Konsulteerige  enne  arstiga  kui  kasutate  fluoksetiini  (antidepressant)  ja  teatud  HIV-infektsiooni  raviks
              kasutatavaid ravimeid (amprenaviir, indinaviir, ritonaviir, sakinaviir).

              Nycopin tablettide kasutamine koos toidu ja joogiga
              Nycopin tablette võetakse koos vähese vedelikuga, neelatakse alla tervelt.  Toimeaine imendumine ei sõltu
              söögiaegadest.
              Ravi ajal nifedipiiniga tuleb vältida greipfruudimahla tarvitamist, sest see võib nifedipiini toimet tugevdada.

              Rasedus ja imetamine
              Raseduse ja rinnaga toitmise ajal ei tohi Nycopin tablette kasutada.
              Nifedipiin eritub rinnapiimaga, seetõttu tuleb enne ravimi kasutamist rinnaga toitmine lõpetada.

              Autojuhtimine ja masinatega töötamine
              Reaktsioonid ravimile võivad häirida autojuhtimise või masinate käsitsemise võimet. See kehtib eriti ravi
              alustamise, ravimi vahetamise ja samaaegse alkoholi tarvitamise suhtes. Enne autojuhtimist või masinate
              käsitsemist tuleb veenduda, et teil ei esine segavaid kõrvaltoimeid.

              Oluline teave mõningate Nycopin tablettide koostisainete suhtes
              Nycopin sisaldab abiainena laktoosi. Kui arst on teile öelnud, et te ei talu teatud suhkruid, peate te enne
              ravimi kasutamist konsulteerima arstiga.


             3.KUIDAS NYCOPIN TABLETTE KASUTADA

              Kasutage Nycopin tablette alati täpselt nii, nagu arst on teile rääkinud. Kui te ei ole milleski kindel, pidage
              nõu oma arsti või apteekriga.
              Annustamine on individuaalne ja ravi kestuse määrab raviarst.
              Tavaline annus täiskasvanule ja üle 14-aastasele lapsele on 1 tablett (40 mg) ööpäevas. Vajadusel võib annust
              suurendada kuni 2 tabletini (80 mg) ööpäevas, mida võib võtta kas 2 tabletti korraga 1 kord ööpäevas või 1
              tablett korraga 2 korda ööpäevas. Ööpäevane annus ei tohiks ületada 3 tabletti (120 mg).
              Nycopin toimeainet modifitseeritult vabastav tablett neelatakse alla tervelt, poole klaasitäie veega, sõltumata
              söögiaegadest. Tablette ei tohi enne neelamist närida ega purustada.
              Nycopin tablettide valgustundlik toimeaine on nii pakendis kui väljaspool seda kaitstud valguse eest. Tablette
              peab kaitsma niiskuse eest, seetõttu tohib neid fooliumpakendist välja võtta vaid vahetult enne kasutamist.
              Kuna toimeaine vabanemine Nycopin tablettidest toimub maos ja soolestikus reguleeritult, kestab nende
              toime kauem kui tavalistel tablettidel.
              Nõrgenenud  maksafunktsiooniga  haiged vajavad  ravi jooksul arstlikku jälgimist  ning vajadusel  annuse
              vähendamist.

              Kui teil on tunne, et Nycopin tablettide toime on liiga tugev või liiga nõrk, pidage nõu oma arsti või
              apteekriga.

              Kui te võtate Nycopin tablette rohkem kui ette nähtud
              Kasutades ravimit lubatust rohkem tekib üleannustamisoht. Üleannustamise tunnusteks on madal vererõhk,
              vereringehäired, südame rütmihäired või šokk.
              Üleannustamisnähtude korral pöörduge arsti poole. Näidake arstile ravimi pakendit.

              Kui te unustate Nycopin tablette võtta
              Kui te unustasite Nycopin tablette võtta, siis tehke seda niipea, kui see teile meenub. Kui te olete ajaliselt
              lähedal järgmise tableti võtmise ajale, siis tehke seda ettenähtud ajal. Ärge võtke kahekordset annust, kui
              ravim jäi eelmisel korral võtmata.


              4.   VÕIMALIKUD KÕRVALTOIMED

              Nagu kõik ravimid, võib ka Nycopin põhjustada kõrvaltoimeid, kuigi kõigil neid ei teki.

              Sageli esinevad kõrvaltoimed (tekivad 1%…10% inimestest):
              Pearinglus, peavalu, iiveldus, kõhukinnisus, näo ja naha punetus, veresoonte laienemine, asteenia, tursed,
              kuumatunne.

              Aeg-ajalt esinevad kõrvaltoimed (tekivad 0,1%…1% inimestest):
              Allergilised  reaktsioonid,  angioödeem,  valu  rindkeres,  kiirenenud  südametegevus,  südamepekslemine,
              nahatundlikkuse vähenemine, unetus, närvilisus, ärevus, paresteesia, hämarolek, pearinglus, ninaverejooks,
              ninakinnisus,  hingeldus,  kõhuvalu,  kõhulahtisus,  suukuivus,  seedehäire,  kõhupuhitus,  iiveldus,  öine
              urineerimine, uriinihulga suurenemine, nahalööve, nahasügelus, ülemäärane higistamine, lihasvalu, minestus,
              vererõhu langus, posturaalne hüpotensioon (vererõhu langus asendi muutmisel), valu, erektsioonihäired.

              Harvad ja väga harvad kõrvaltoimed (tekivad vähem kui 0,1% inimestest):
              Nõgeslööve,  anafülaktiline reaktsioon,  vere valgeliblede arvu  vähenemine,  värisemine,nägemishäired,
              kahelinägemine, oksendamine, isutus, kõhupuhitus,  igemepõletik,  igemete paksenemine, neelamishäired,
              söögitorupõletik,  suulesulgus,  soolehaavand,  besoaar,  sagenenud  urineerimine,  tõsised  nahareaktsioonid
              (eksfoliatiivne  dermatiit),  naha  ülitundlikkus  valguse  suhtes  (fotosensitiivne  dermatiit),  liigesevalu,
              lihaskrambid, vere glükoosisisalduse suurenemine, kehakaalu vähenemine, nahakollasus, maksaensüümide
              (transaminaasid) sisalduse suurenemine, rindade suurenemine meestel (günekomastia).


             Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida selles
              infolehes ei ole nimetatud, palun rääkige sellest oma arstile või apteekrile.


              5.   KUIDAS NYCOPIN TABLETTE SÄILITADA
              Hoida laste eest varjatud ja kättesaamatus kohas.
              Hoida originaalpakendis, valguse ja niiskuse eest kaitstult.
              Nifedipiin on väga valgustundlik, depootablett tuleb pakendist välja võtta vahetult enne manustamist.
              Ärge kasutage Nycopin tablette pärast kõlblikkusaega, mis on märgitud karbil. Kõlblikkusaeg viitab kuu
              viimasele päevale.
              Ravimeid ei tohi ära visata kanalisatsiooni kaudu ega koos majapidamisprügiga. Küsige oma apteekrilt,
              kuidas hävitatakse ravimeid, mida enam ei vajata. Need meetmed aitavad kaitsta keskkonda.


              6.   LISAINFO

              Mida Nycopin sisaldab

              -    Toimeaine on nifedipiin. Üks toimeainet modifitseeritult vabastav tablett sisaldab 40mg nifedipiini.
              -    Abiained on:
              Tableti tuum: mikrokristalne tselluloos, tselluloos, laktoos, hüpromelloos, magneesiumstearaat, kolloidne
              ränidioksiid;
              Tableti kate: hüpromelloos, makrogool 400, makrogool 6000, talk, värvained raudoksiidid (E 172) ja
              titaandioksiid (E 171).

              Kuidas Nycopin välja näeb ja pakendi sisu
              Nycopin  toimeainet  modifitseeritult  vabastav  tablett  on  punakaspruuni  värvusega  ümmargune  tablett.
              Tabletid on pakitud blisterpakendisse, 28 või 30 tabletti karbis.

              Müügiloa hoidja

              Nycomed SEFA AS
              Jaama 55B
              63308 Põlva
              Eesti

              Tootja
              Nycomed SEFA AS
              Jaama 55B
              63308 Põlva
              Eesti

              või

              Nycomed Christiaens
              Gentsesteenweg 615
              1080 Brussels
              Belgia


              Infoleht on viimati kooskõlastatud augustis 2009
