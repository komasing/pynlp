

                             PAKENDI INFOLEHT: INFORMATSIOON KASUTAJALE

                                        DAKTARIN, 20 mg/g suukaudne geel
                                                    Mikonasool

              Enne ravimi kasutamist lugege hoolikalt infolehte.
              -    Hoidke infoleht alles, et seda vajadusel uuesti lugeda.
              -    Kui teil on lisaküsimusi, pidage nõu oma arsti või apteekriga.
              -    Ravim on välja kirjutatud teile. Ärge andke seda kellelegi teisele. Ravim võib olla neile
                   kahjulik, isegi kui haigussümptomid on sarnased.
              -    Kui ükskõik milline kõrvaltoimetest muutub tõsiseks või kui te märkate mõnda kõrvaltoimet,
                   mida selles infolehes ei ole nimetatud, palun rääkige sellest oma arstile või apteekrile.


              Infolehes antakse ülevaade:
              1.   Mis ravim on DAKTARIN ja milleks seda kasutatakse
              2.   Mida on vaja teada enne ravimi DAKTARIN kasutamist
              3.   Kuidas ravimit DAKTARIN kasutada
              4.   Võimalikud kõrvaltoimed
              5    Kuidas ravimit DAKTARIN säilitada
              6.   Lisainfo


              1.   MIS RAVIM ON DAKTARIN JA MILLEKS SEDA KASUTATAKSE

              DAKTARIN suukaudset geeli kasutatakse pärmseente poolt tekitatud kandidoosi raviks suus, kurgus,
              söögitorus, maos ja soolestikus.


              2.   MIDA ON VAJA TEADA ENNE RAVIMI DAKTARIN KASUTAMIST

              Ärge kasutage ravimit DAKTARIN
              -    kui teil on maksafunktsiooni häired;
              -    kui te olete allergiline (ülitundlik) mikonasooli või ravimi ükskõik millise abiaine suhtes;
              -    alla 6 kuu vanuse lapse puhul või neil, kelle neelamisfunktsioon ei ole piisavalt arenenud;
              -    kui te võtate teatud retseptiravimeid – vt lõiku Kasutamine koos teiste ravimitega.

              Eriline ettevaatus on vajalik ravimiga DAKTARIN
              kui te manustate ravimit väikelapsele, tuleb arvestada, et DAKTARIN suukaudne geel on kleepuv, mis
              tagab selle võimalikult pikaajalise püsimise suus. Tähtis: veenduge, et geel ei ummistaks lapse kurku,
              nii et laps võiks seetõttu lämbuda; selleks rakendage järgmisi ettevaatusabinõusid:
              -    Ärge kunagi manustage korraga kogu annust, vaid jagage annus väiksemateks osadeks;
              -    pange geeli suuõõne haigestunud piirkondadesse (valgetele laikudele) vastavalt arsti või
                   apteekri soovitustele;
              -    ärge kunagi pange suurt geelikogust kurku.

              Kasutamine koos teiste ravimitega
              Paljude retseptiravimite toime ja kõrvaltoimed võivad tugevneda või nõrgeneda, kui neid võetakse
              koos DAKTARIN suukaudse geeliga. Teatud ravimeid ei tohi võtta üheaegselt ning sel juhul tuleb
              teha ravis muudatusi (näiteks muuta annust).

              Ärge kasutage ravimit DAKTARIN, kui te kasutate samaaegselt järgmiseid ravimeid:


             - allergiaravimid (astemisool, terfenadiin, misolastiin);
              -    seedehäirete ravimid (tsisapriid);
              -    kolesteroolitaset alandavad ravimid (simvastatiin, lovastatiin);
              -    ravimid unehäirete või ärevuse korral (triasolaam ja suukaudne midasolaam);
              -    teatud psühhiaatrilised ravimid (pimosiid, sertindool);
              -    malaaria ravim (halofantriin);
              -    südame arütmia ravimid (bepridiil, dofetiliid, kinidiin);
              -    migreeni ravimid (nt. tungalteraalkaloidid).

              Võib vajalik olla annuse vähendamine või täiendav meditsiiniline jälgimine, kui te tarvitate
              DAKTARIN-ravi ajal samaaegselt järgmiseid ravimeid:
              -    vere hüübimist pärssivad ravimid e. antikoagulandid (varfariin);
              -    teatud ravimid HIV-nakkuse korral;
              -    teatud kasvajatevastased ravimid;
              -    mõned preparaadid, mis mõjuvad südamele ja veresoontele (nn kaltsiumikanalite blokaatorid);
              -    tsüklosporiin A, takroliimus ja siroliimus, mida tavaliselt kasutatakse elundi siirdamise järgselt;
              -    fenütoiin (epilepsiaravim);
              -    suukaudsed suhkurtõve ravimid;
              -    haiglas kasutatav anesteetikum – alfentanüül;
              -    sildenafiil, vardenafiil, tadalafiil - ravimid impotentsuse raviks;
              -    teatud ravimid ärevuse ja unehäirete vastu (rahustid);
              -    teatud tuberkuloosiravimid;
              -    metüülprednisoloon - ravim, mida manustatakse põletike korral suu kaudu või süstimise teel;
              -    trimetreksaat - ravim, mida kasutatakse teatud tüüpi kopsupõletiku raviks;
              -    ebastiin - ravim, mida kasutatakse allergia korral;
              -    reboksetiin - depressiooni korral kasutatav ravim.

              Palun informeerige oma arsti või apteekrit kui te kasutate või olete hiljuti kasutanud mingeid muid
              ravimeid, kaasa arvatud ilma retseptita ostetud ravimeid.
              DAKTARIN-ravi ajal ei tohi alustada ühegi uue ravimi kasutamist ilma eelnevalt arstiga nõu
              pidamata.

              Ravimi DAKTARIN kasutamine koos toidu ja joogiga
              Suukaudset geeli DAKTARIN manustada pärast sööki.

              Rasedus ja imetamine
              Enne ravimi kasutamist pidage nõu oma arsti või apteekriga.
              Kui olete rase, kahtlustate rasedust või toidate last rinnaga, informeerige sellest oma arsti, kes
              otsustab, kas te tohite ravimit DAKTARIN kasutada või mitte.

              Autojuhtimine ja masinatega töötamine
              DAKTARIN ei mõjuta autojuhtimise ja liikuvate mehhanismidega töötamise võimet.


              3.   KUIDAS RAVIMIT DAKTARIN KASUTADA

              Kasutage ravimit DAKTARIN alati täpselt nii, nagu arst on teile rääkinud. Kui te ei ole milleski
              kindel, pidage nõu oma arsti või apteekriga.

              Tavaline annus suukandidoosi korral on:
              -    täiskasvanud ja üle 2-aastased lapsed: 2,5 ml (1/2 mõõtlusikatäit) geeli 4 korda ööpäevas.


             - väikelapsed (6…24 kuu vanused): 1,25 ml (1/4 mõõtlusikatäit) geeli 4 korda ööpäevas. Annuse
                   peab jagama väiksemateks osadeks ja geeli peab manustama nakatunud piirkonnale.

              Geeli ei tohi kohe alla neelata, püüdke hoida seda suus nii kaua kui võimalik. Sel viisil mõjub ravim
              suu limaskestadele kauem. Kui kannate hambaproteese, eemaldage need ööseks suust ja töödelge neid
              geeliga, et vältida nakkuse levikut proteeside kaudu.

              Seedetrakti kandidoosi korral on tavaline annus:
              -    - täiskasvanud: 10 ml (2 mõõtlusikatäit) geeli 4 korda ööpäevas
              -    - laste puhul sõltub annustamine kehakaalust:
                   -       -      kehakaal kuni 11,9 kg: 1,25 ml (¼ mõõtlusikatäit) geeli 4 korda ööpäevas
                   -       -      kehakaal 12…24,9 kg: 2,5 ml (1/2 mõõtlusikatäit) geeli 4 korda ööpäevas
                   -       -      kehakaal 25…36,9 kg: 5 ml (1 mõõtlusikatäis) geeli 4 korda ööpäevas
                   -       -      kehakaal 37…49,9 kg: 7,5 ml (1,5 mõõtlusikatäit) geeli 4 korda ööpäevas
                   -       -      kehakaal üle 50 kg: 10 ml (2 mõõtlusikatäit) geeli 4 korda ööpäevas

              Teile vajaliku annuse määrab arst. Kui teil on tunne, et ravimi DAKTARIN toime on liiga tugev või
              liiga nõrk, pidage nõu oma arsti või apteekriga.
              Ravi tuleb tavaliselt jätkata vähemalt nädal aega pärast kõikide haigusnähtude kadumist.

              Kui te kasutate ravimit DAKTARIN rohkem kui ette nähtud
              Ravimi juhuslik üleannustamine ei ole ohtlik, tekkida võivad iiveldus ja oksendamine. Üleannustamise
              kahtluse korral pidage nõu arstiga.

              Teadmiseks arstile ravimi üleannustamise korral
              -    Ravi on sümptomaatiline ja toetav.
              -    Spetsiifiline antidoot puudub.
              -    Ravimi DAKTARIN suurte annuste juhuslikul allaneelamisel viiakse vajadusel läbi maoloputus.
                   Kui patsient kasutab samaaegselt ka teatud teisi ravimeid (nt. varfariin, suukaudseid diabeedi
                   ravimid ja fenütoiin), siis nende toime ja ka kõrvaltoimed võivad tugevneda.


              4.   VÕIMALIKUD KÕRVALTOIMED

              Nagu kõik ravimid, võib ka DAKTARIN põhjustada kõrvaltoimeid, kuigi kõigil neid ei teki.

              Kui DAKTARIN satub kurku, võib see tekitada imikutel ja väikelastel lämbumist. Sageli võivad
              esineda iiveldus, oksendamine, toidu tagasiheide, maitsetundlikkuse muutus või kadumine, suukuivus,
              ebamugavustunne suus või ravimi imelik maitse. Lisaks võib väga harva esineda kõhulahtisust,
              suuõõne põletikku ja keele värvuse muutust.

              Ülitundlikkust (allergiat) ravimi DAKTARIN suhtes esineb väga harva. Sellele on iseloomulikud
              sügelus, nahalööve, nõgestõbi, hingeldus ja/või näo turse. Väga harva võib esineda tõsine
              nahareaktsioon, mille korral tekib laialdane lööve ketendava nahaga ja villidega suus, silmades ja
              genitaalidel (toksiline epidermise nekrolüüs või Stevensi-Johnsoni sündroom). Kui teil tekib
              hingamisraskus, pöörduge kiirabi poole. Alati, kui tegemist on allergiakahtlusega, katkestage ravi
              ravimiga DAKTARIN ja pöörduge arsti või apteekri poole.

              Väga harva võib tekkida maksapõletik, mis võib põhjustada ühte või mitut järgmistest sümptomitest:
              isupuudus, iiveldus, oksendamine, väsimus, kõhuvalu, kollasus, väga tume uriin ja hele väljaheide.
              Sellisel juhul lõpetage otsekohe ravimi DAKTARIN manustamine ja pöörduge oma arsti poole.


             Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida
              selles infolehes ei ole nimetatud, palun rääkige sellest oma arstile.


              5.   KUIDAS RAVIMIT DAKTARIN SÄILITADA

              Hoida temperatuuril kuni 30°C.

              Ärge kasutage ravimit DAKTARIN pärast kõlblikkusaega, mis on märgitud karbil. Kõlblikkusaeg
              viitab kuu viimasele päevale.

              Hoida laste eest varjatud ja kättesaamatus kohas.

              Ravimeid ei tohi ära visata kanalisatsiooni kaudu ega koos majapidamisprügiga. Küsige oma
              apteekrilt, kuidas hävitatakse ravimeid, mida enam ei vajata. Need meetmed aitavad kaitsta keskkonda.


              6.   LISAINFO

              Mida DAKTARIN sisaldab

              -    Toimeaine on mikonasool. Üks gramm geeli sisaldab 20 mg mikonasooli.
              -    Abiained on preželatiniseeritud kartulitärklis, naatriumsahhariin, polüsorbaat, apelsini- ja
                   kakaomaitselisand, etanool, glütserool ja puhastatud vesi.

              Kuidas DAKTARIN välja näeb ja pakendi sisu

              DAKTARIN suukaudne geel on saadaval 40 g tuubis, millega on kaasas 5 ml mõõtlusikas. Üks
              mõõtlusikatäis geeli sisaldab 124 mg mikonasooli.
              Keerake kork tuubilt ja avage tuub selleks korgil ettenähtud teravikuga.

              Müügiloa hoidja ja tootja

              Müügiloa hoidja
              UAB „Johnson & Johnson“
              Geležinio Vilko g. 18A
              LT-08104 Vilnius
              Leedu

              Tootja
              Janssen Pharmaceutica N.V.
              Turnhoutseweg 30
              B-2340 Beerse
              Belgia


              Lisaküsimuste tekkimisel selle ravimi kohta pöörduge palun müügiloa hoidja kohaliku esindaja poole.

              Müügiloa hoidja esindus Eestis
              Janssen-Cilag Polska Sp. z o.o. Eesti filiaal
              Lõõtsa 2, EE-11415 Tallinn
              Tel: +372 617 7410


             Infoleht on viimati kooskõlastatud: augustis 2011
