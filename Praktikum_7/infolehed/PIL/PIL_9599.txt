

                             PAKENDI INFOLEHT: INFORMATSIOON KASUTAJALE

                                             ADVANTAN, 1 mg/g kreem
                                              ADVANTAN, 1 mg/g salv
                                            Metüülprednisoloonatseponaat

              Enne ravimi kasutamist lugege hoolikalt infolehte.
              •    Hoidke infoleht alles, et seda vajadusel uuesti lugeda.
              •    Kui teil on lisaküsimusi, pidage nõu oma arsti või apteekriga.
              •    Ravim on välja kirjutatud teile. Ärge andke seda kellelegi teisele. Ravim võib olla neile
                   kahjulik, isegi kui haigussümptomid on sarnased.
              •    Kui ükskõik milline kõrvaltoimetest muutub tõsiseks või kui te märkate mõnda kõrvaltoimet,
                   mida selles infolehes ei ole nimetatud, palun rääkige sellest oma arstile.

              Infolehes antakse ülevaade:
              1.   Mis ravim on Advantan ja milleks seda kasutatakse
              2.   Mida on vaja teada enne Advantan’i kasutamist
              3.   Kuidas Advantan’i kasutada
              4.   Võimalikud kõrvaltoimed
              5.   Kuidas Advantan’i säilitada
              6.   Lisainfo


              1.   MIS RAVIM ON ADVANTAN JA MILLEKS SEDA KASUTATAKSE

              Advantan on põletikuvastane ravim (neerupealise koore hormoon), mida manustatakse nahale.
              Advantan pärsib põletikulisi ja allergilisi nahareaktsioone, leevendades seega nahahaigusest tulenevaid
              sümptomeid nagu punetus (erüteem), naha paksenemine, nahapinna karenemine, vedeliku kogunemine
              (turse), sügelus ning muud kaebused (põletustunne või valu).

              Advantan’i kasutatakse dermatiidi ja ekseemi (sealhulgas atoopiline dermatiit ja ekseem lastel)
              sümptomaatiliseks raviks.

              •  Advantan kreem
              Vähese rasva- ja suure veesisaldusega Advantan kreem sobib kasutamiseks ekseemi ägedate ja
              märguvate staadiumide korral. Samuti sobib kreem väga rasusele nahale ning kasutamiseks katmata
              kehaosadel või karvadega kaetud nahal.

              •  Advantan salv
              Tasakaalustatud vee- ja rasvasisaldusega salvi tuleb kasutada juhtudel kui nahk pole ei liiga kuiv ega
              märgunud. Advatan salv teeb naha kergelt rasvaseks, ilma niiskust ja soojust kinni pidamata. Kahest
              nimetatud ravimvormist on Advantan salvil suurem kasutusala.


              2.   MIDA ON VAJA TEADA ENNE ADVANTAN`I KASUTAMIST

              Ärge kasutage Advantan`i:
              -  kui te olete allergiline (ülitundlik) metüülprednisoloonatseponaadi või Advantan’i mõne muu
                 koostisosa suhtes;
              -  kui teil on ravitavas piirkonnas tuberkuloosne, süüfiliitiline, viiruslikust nahahaigusest (nt
                 tuulerõugetest, vöötohatisest) või roosvistrikust tingitud nahakahjustus; suuümbruse nahapõletik;
                 haavandid, akne, atroofiline nahahaigus või vaktsinatsioonijärgsed nahareaktsioonid ravitavas
                 piirkonnas.

              Eriline ettevaatus on vajalik ravimiga Advantan


             -Kui raviarst on diagnoosinud, et teie nahahaigusega kaasneb bakteriaalne nahainfektsioon või
                 seeninfektsioon, on vajalik täiendav spetsiifiline ravi.
              -  Kui teie nahk Advantan kreemi kasutamisel liigselt kuivab, tuleks üle minna suurema
                 rasvasisaldusega ravimvormile (Advantan salv).
              -  Advantan’i manustamisel tuleb jälgida, et ravim ei satuks silma, sügavatele lahtistele haavadele
                 ega limaskestadele.
              -  Kui teil on varem esinenud silma siserõhu tõus (glaukoom), teavitage sellest kindlasti oma arsti.

              Paiksete kortikosteroidide ulatuslik manustamine suurtele kehapiirkondadele või pikema aja jooksul,
              eriti oklusiivselt, suurendab märkimisväärselt süsteemsete kõrvaltoimete riski. Tuleb meeles pidada, et
              ka mähkmed võivad toimida oklusiivsidemena.

              Kasutamine koos teiste ravimitega
              Palun informeerige oma arsti või apteekrit kui te kasutate või olete hiljuti kasutanud mingeid muid
              ravimeid, kaasa arvatud ilma retseptita ostetud ravimeid.

              Rasedus ja imetamine
              Enne ravimi kasutamist pidage nõu oma arsti või apteekriga.

              Kui olete rase või kahtlustate rasedust, palun teavitage sellest eelnevalt oma arsti. Üldreeglina ei tohi
              kortikosteroide sisaldavaid paikseid ravimeid raseduse esimese kolme kuu jooksul kasutada. Eriti tuleb
              vältida suuri nahapiirkondi hõlmavat, pikemaajalist ravi või oklusiivsete sidemete kasutamist.

              Kui te toidate imikut või väikelast rinnaga, ei tohi Advantan’i rindadel kasutada. Kui te toidate last
              rinnaga, teavitage sellest oma arsti, sest teie arst peab seda Advantan-ravi määramisel arvesse võtma.
              Eriti tuleb vältida suuri nahapiirkondi hõlmavat pikemaajalist ravi või oklusiivsete sidemete
              kasutamist.

              Autojuhtimine ja masinatega töötamine
              Pole teada ühtegi toimet autojuhtimisele ja masinate käsitsemise võimele.

              Oluline teave mõningate Advantan kreemi koostisainete suhtes
              Advantan kreemis sisalduvad kaks abiainet (tsetostearüülalkohol ja butüülhüdroksütolueen) võivad
              põhjustada lokaalseid nahareaktsioone (nt kontaktdermatiit). Butüülhüdroksütolueen võib põhjustada
              ärritust ka silmades ja limaskestadel.


              3.   KUIDAS ADVANTAN’I KASUTADA

              Kasutage Advantan’i alati täpselt nii, nagu arst on teile rääkinud. Kui te ei ole milleski kindel, pidage
              nõu oma arsti või apteekriga. Arst otsustab, milline ravimvorm on teie jaoks kõige sobivam (kreem või
              salv). Kui arst ei ole ette kirjutanud teisiti, kantakse Advantan’i kahjustatud nahapiirkondadele
              õhukese kihina üks kord päevas.
              Üldjuhul ei tohi ravi täiskasvanutel kesta kauem kui 12 nädalat.

              Kasutamine lastel
              Advantan’i manustamisel väikelastele, lastele ja noorukitele ei ole annuse kohandamine vajalik.
              Üldjuhul ei tohiks ravi lastel kesta kauem kui 4 nädalat.

              Kui teil on tunne, et Advantan’i toime on liiga tugev või liiga nõrk, pidage nõu oma arsti või
              apteekriga.

              Kui te kasutate Advantan’i rohkem kui ette nähtud
              Ühekordne üleannustamine (kui kreemi määritakse ulatuslikule nahapiirkonnale) või juhuslik
              allaneelamine ei kujuta tervisele tõsist ohtu.

              Kui te unustate Advantan’i kasutada


             Vahelejäänud annuse hüvitamiseks ärge kasutage suuremaid Advantan’i koguseid.

              Kui te lõpetate Advantan’i kasutamise
              Kui teil on lisaküsimusi selle ravimi kasutamise kohta, pidage nõu oma arsti või apteekriga. Juhul, kui
              teie nahahaiguse esialgsed sümptomid peaksid taastuma, konsulteerige oma arstiga.


              4.   VÕIMALIKUD KÕRVALTOIMED

              Nagu kõik ravimid, võib ka Advantan põhjustada kõrvaltoimeid, kuigi kõigil neid ei teki.

              Allpool on loetletud Advantan’i kasutamisel esinenud kõrvaltoimed, mille esinemissagedus on toodud
              järgmiselt:
              sage: esineb ühel kuni 10-l patsiendil 100-st;
              aeg-ajalt: esineb ühel kuni 10-l patsiendil 1000-st;
              harv: esineb ühel kuni 10-l patsiendil 10 000-st;
              teadmata: ei saa hinnata olemasolevate andmete alusel.

              Advantan kreemi kasutamisel esinenud kõrvaltoimed

              Sage: põletus- ja/või sügelustunne manustamiskohal.
              Aeg-ajalt: manustamiskohal esinev kuivus, punetus, villid, follikuliit, lööve või paresteesia; ravimiga
              seotud ülitundlikkus.
              Harv: manustamiskohal esinev tselluliit, turse, ärritus; mädane nahapõletik; nahalõhed; kapillaaride
              laienemine; nahaatroofia; naha seeninfektsioon; akne.

              Advantan salvi kasutamisel esinenud kõrvaltoimed

              Sage: põletus ja/või sügelustunne manustamiskohal.
              Aeg-ajalt: manustamiskohal esinev punetus, kuivus, villid, ärritus, ekseem, paapulid või perifeerne
              turse; nahaatroofia; verevalum; mädavilliline lööve; rasune nahk.
              Teadmata: akne.

              Sarnaselt teistele nahakaudselt manustatavatele kortikoididele, võib Advantan’i kasutamisel esineda
              järgnevad paikseid kõrvaltoimed: nahaatroofia, striiad, karvanääpsupõletik manustamiskohal,
              liigkarvasus, kapillaaride laienemine, suuümbruse nahapõletik, nahavärvuse muutused, allergilised
              nahareaktsioonid toime- või abiainete suhtes. Kortikoide sisaldavate nahakaudsete preparaatide
              manustamisel võib esineda imendumisest tingitud süsteemseid toimeid.

              Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida
              selles infolehes ei ole nimetatud , palun rääkige sellest oma arstile või apteekrile.


              5.   KUIDAS ADVANTAN’I SÄILITADA

              Hoida laste eest varjatud ja kättesaamatus kohas.

              Hoida temperatuuril kuni 25°C.

              Ärge kasutage Advantan’i pärast kõlblikkusaega, mis on märgitud karbil ja tuubil. Kõlblikkusaeg
              viitab kuu viimasele päevale.

              Ravimeid ei tohi ära visata kanalisatsiooni kaudu ega koos majapidamisprügiga. Küsige oma
              apteekrilt, kuidas hävitatakse ravimeid, mida enam ei vajata. Need meetmed aitavad kaitsta keskkonda.


              6.   LISAINFO


             Mida Advantan sisaldab

              -    Toimeaine on metüülprednisoloonatseponaat. 1 g ravimit sisaldab 1 mg (0,1%)
                   metüülprednisoloonatseponaati.
              -    Abiained on
              kreemis: detsüüloleaat, glütseroolmonostearaat 40…55%, tsetostearüülalkohol, tahke rasv, kaprüül-
              kapriin-müristiin-steariin-triglütseriid, makrogoolstearaat 40 (tüüp I), glütserool 85%,
              dinaatriumedetaat, bensüülalkohol, butüülhüdroksütolueen, puhastatud vesi.
              salvis: valge mesilasvaha; vedel parafiin; dikokoüül-pentaerütritüül-distearüültsitraat, sorbitaan-
              seskvioleaat, valge vaha (mesilasvaha), alumiinumstearaadid (Dehymuls E), valge pehme parafiin,
              puhastatud vesi.

              Kuidas Advantan välja näeb ja pakendi sisu

              Advantan kreem on valge kuni kollakas läbipaistmatu emulsioon.
              Advantan salv on valge kuni kollakas läbipaistmatu emulsioon.

              Tuubid on valmistatud puhtast alumiiniumist, seest kaetud epoksüvaiguga, väljast polüesteralusel
              kattega, otsas sulgur. Keeratav kork on valmistatud kõrge tihedusega polüetüleenist.

              Tuubis on 15 g kreemi/salvi.

              Müügiloa hoidja
              Intendis GmbH
              10589 Berlin
              Saksamaa

              Tootja
              Intendis Manufacturing SpA
              Via E.Schering 21
              20090 Segrate (Milano)
              Itaalia

              Lisaküsimuste tekkimisel selle ravimi kohta pöörduge palun müügiloa hoidja kohaliku esindaja poole:

              Bayer OÜ
              Lõõtsa 2, 11415 Tallinn
              Tel: 655 8565

              Tekst kaasajastatud: märtsis 2011

              Infoleht on viimati kooskõlastatud augustis 2011
