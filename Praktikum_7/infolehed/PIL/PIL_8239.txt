

                            PAKENDI INFOLEHT: INFORMATSIOON KASUTAJALE

                                 Duphaston 10 mg, õhukese polümeerikattega tabletid
                                                 Dydrogesteronum

              Enne ravimi kasutamist lugege hoolikalt infolehte.
              -    Hoidke infoleht alles, et seda vajadusel uuesti lugeda.
              -    Kui teil on lisaküsimusi, pidage nõu oma arsti või apteekriga.
              -    Ravim on välja kirjutatud teile. Ärge andke seda kellelegi teisele. Ravim võib olla neile
                   kahjulik, isegi kui haigussümptomid on sarnased.
              -    Kui ükskõik milline kõrvaltoimetest muutub tõsiseks või kui te märkate mõnda kõrvaltoimet,
                   mida selles infolehes ei ole nimetatud, palun rääkige sellest oma arstile või apteekrile.


              Infolehes antakse ülevaade:
              1.   Mis ravim on Duphaston ja milleks seda kasutatakse
              2.   Mida on vaja teada enne Duphaston’i võtmist
              3.   Kuidas Duphaston’i võtta
              4.   Võimalikud kõrvaltoimed
              5.   Kuidas Duphaston’i säilitada
              6.   Lisainfo


              1.   MIS RAVIM ON DUPHASTON JA MILLEKS SEDA KASUTATAKSE

              Mis on Duphaston
              Duphaston sisaldab ravimit, mida nimetatakse düdrogesterooniks.
              -    Düdrogesteroon on kunstlikult toodetud hormoon.
              -    See on väga sarnane hormoonile progesteroon, mida toodetakse teie organismis.
              -    Duphaston’i tüüpi ravimeid nimetatakse gestageenideks.

              Milleks Duphaston’i kasutatakse
              Duphaston’i võib kasutada ainsa ravimina või koos östrogeeniga. Kas te peate võtma ka östrogeeni,
              sõltub sellest, mis põhjusel te seda ravimit võtate.

              Duphaston’i kasutatakse:
              • probleemide puhul, mis võivad tekkida, kui teie organismis ei toodeta piisavalt progesterooni:
              -    valulikud menstruatsioonid
              -    endometrioos - kui emaka sisekesta koed kasvavad väljaspool emakat
              -    kui menstruatsioonid on ära jäänud enne menopausi
              -    ebaregulaarsed menstruatsioonid
              -    ebatavaliselt rasked menstruaalverejooksud või emaka verejooksud menstruatsioonide vahel
              -    premenstruaalne sündroom (PMS)
              -    raseduse katkemise riski vähendamiseks
              -    progesterooni madalast tasemest tingitud viljatus

              • menopausi nähtude raviks - sellist ravi nimetatakse hormoonasendusraviks (HAR).
              -    Haigusnähud on erinevatel naistel erinevad.
              -    Nende hulka võivad kuuluda kuumahood, öine higistamine, unehäired, tupekuivus ja
                   urineerimisprobleemid.

              Kuidas Duphaston toimib
              Organismis toimub tavaliselt kehaomase hormooni progesterooni tasakaalustamine östrogeeniga (mis
              on teine peamine naissuguhormoon). Kui teie organismis ei toodeta piisavalt progesterooni, teeb
              Duphaston puudujäägi tasa ning taastab tasakaalu.



                                                        1


             Teie arst võib teil soovitada võtta lisaks Duphaston’ile ka östrogeeni. See sõltub põhjusest, miks te
              Duphastoni’i võtate.

              Mõnedel naistel, kes kasutavad ainult östrogeeni sisaldavat HARi, võib see põhjustada emaka
              sisekesta ebanormaalset paksenemist. See võib olla probleemiks ka juhul kui teil ei ole emakat, kuid
              on varem olnud endometrioos. Võttes teatud perioodil menstruatsiooni tsükli jooksul
              düdrogesterooni, aitab see ära hoida emaka sisekesta vohamist.


              2.   MIDA ON VAJA TEADA ENNE DUPHASTON`I KASUTAMIST

              Ärge kasutage Duphaston’i:
              -    kui te olete allergiline (ülitundlik) düdrogestrerooni või Duphaston’i mõne koostisosa suhtes
                   (loeteletud lõigus 6).
              -    kui teil on või on varem olnud kasvaja, mis halvenes progesterooni kasutamisel - nt ajukasvaja,
                   mida nimetatakse meningioomiks
              -    kui teil on verejooks tupest, mille põhjus on teadmata.
              Ärge võtke Duphaston’i, kui midagi eelnevast kehtib teie kohta. Kui te ei ole kindel, rääkige oma arsti
              või apteekriga, enne kui alustate Duphaston’i võtmist.

              Kui te võtate Duphaston’i koos östrogeeniga, nt osana HARist, lugege palun ka „Ärge kasutage“
              lõiku oma östrogeeni sisaldava ravimi pakendi infolehest.

              Eriline ettevaatus on vajalik ravimiga Duphaston
              Kui te peate võtma Duphaston’i ebaregulaarsete verejooksude tõttu, teeb arst verejooksude põhjuse
              kindlaks enne ravi alustamist selle ravimiga.

              Kui teil tekib ootamatu verejooks või määrimine tupest, siis tavaliselt ei ole muretsemiseks
              põhjust. See on eriti tõenäoline, kui te võtate Duphaston’i esimest kuud.
              Siiski pange otsekohe kinni aeg arsti vastuvõtule, kui verejooks või määrimine:
              -    kestab rohkem kui mõne kuu jooksul
              -    algab pärast seda, kui ravi on juba mõnda aega kestnud
              -    kestab edasi isegi pärast ravi lõpetamist.
              See võib olla emaka sisekesta paksenemise nähuks. Teie arst selgitab välja verejooksu või määrimise
              põhjuse ja võib teha analüüse, et teha kindlaks, ega teil ei ole emaka sisekesta vähkkasvajat.

              Kontrollige koos oma arsti või apteekriga enne Duphaston’i võtmist, ega teil ei ole mõnda
              järgmistest haigustest:
              -    depressioon
              -    maksaprobleemid
              -    harvaesinev verehaigus, mis kandub edasi perekondlikus liinis (pärilik haigus), mida
                   nimetatakse porfüüriaks.
              Kui midagi ülalnimetatust kehtib teie kohta (või te ei ole kindel), rääkige oma arsti või apteekriga
              enne kui hakkate võtma Duphaston’i. On eriti tähtis rääkida neile, kui eelnimetatud probleemid on
              varem süvenenud raseduse või varasema hormoonasendusravi jooksul. Ravi jooksul Duphaston’iga
              võib teie arst soovida teid sagedamini kontrollida. Kui need nähud tekivad või süvenevad
              Duphaston’i võtmise ajal, võib arst teie ravi lõpetada.

              Duphaston ja HAR
              Lisaks ravist saadavale kasule kaasneb HARiga ka mõningaid riske, mida te peate koos arstiga
              kaaluma enne kui otsustate neid ravimeid võtta. Kui te võtate Duphaston’i koos östrogeeniga osana
              HAR-st, võib järgnev info olla teie jaoks oluline. Palun lugege ka infolehte, mis on kaasas teie
              östrogeenipreparaadiga.

              Varajane menopaus



                                                        2


             On olemas piiratud andmed, mis tõendavad varajase menopausi raviks HARi kasutamisega
              kaasnevaid riske. Noorematel naistel on riskitase väiksem. See tähendab, et noorematel naistel võib
              kasu/riski tasakaal HARi kasutamisel varajase menopausi ravis olla parem kui vanematel naistel.

              Meditsiinilised läbivaatused
              Enne kui alustate või taasalustate HAR, küsib arst teilt teie ja teie perekonnas esinenud haiguste kohta
              ning võib otsustada, et soovib teile teha rinnanäärmete või vaagnaorganite (alakõhu) läbivaatuse.
              Enne ravi ja ravi jooksul võib arst teostada skriininguuringuid, nt mammogramm (rinnanäärmete
              röntgenuuring). Ta ütleb teile, kui sageli peate neid uuringuid tegema. Kui olete juba alustanud
              Duphaston’i võtmist, peate käima regulaarselt oma arsti juures läbivaatustel (vähemalt üks kord
              aastas).

              Endomeetriumi vähk ja endomeetriumi hüperplaasia
              Naistel, kellel on alles emakas ja kes võtavad ainult östrogeen-HARi pikema aja jooksul, on suurem
              risk järgmiste haiguste tekkeks:
              -    endomeetriumi vähk (emaka sisekihi vähk)
              -    endomeetriumi hüperplaasia (emaka sisekesta ebanormaalne paksenemine).
              Seda lisariski võimaldab vältida Duphaston’i võtmine lisaks östrogeenile (vähemalt 12 päeva iga kuu
              või 28-päevase tsükli jooksul) või pidev kombineeritud östrogeen-gestageenravi.

              Rinnanäärmevähk
              Naistel, kes võtavad östrogeen-gestageen-HARi, aga võimalik et ka ainult östrogeen-HARi, on
              suurem risk rinnanäärmevähi tekkeks. See risk sõltub sellest, kui kaua te HARi kasutate. Täiendav
              risk avaldub ligikaudu 3 raviaasta järel. See on aga pöörduv 5 aasta jooksul pärast ravi lõpetamist.

              Te peate kindlasti:
              -    käima regulaarselt rinnanäärmeid kontrollimas - teie arst ütleb teile, kui sagedasti on tarvis käia
              -    kontrollima regulaarselt oma rinnanäärmeid järgmiste muutuste suhtes:
                   -    naha muhklikuks muutumine
                   -    nibu välimuse muutused
                   -    mistahes nähtavad või tuntavad mügarikud.
              Kui märkate mistahes muutusi, pange otsekohe kinni aeg oma arsti vastuvõtule.

              Munasarja vähk
              Munasarja vähk (ovaariumide kartsinoom) on väga harva esinev tõsine haigus. Seda võib olla raske
              diagnoosida, kuna tihti puuduvad selle haiguse puhul ilmsed nähud. Ainult östrogeeni sisaldava HARi
              puhul, mis kestab kauem kui 5 aastat, on risk munasarja vähi tekkeks arvatavasti kergelt suurenenud.
              Mõned uuringud viitavad, et ka pikemaajaline östrogeen-gestageen-HAR võib kaasa tuua samasuguse
              (või veidi väiksema) riski.

              Verehüübed
              HAR suurendab riski verehüüvete tekkimiseks veenides. Risk on kuni 3 korda suurem kui HARi
              mitte kasutavatel inimestel. See risk on suurim HARi esimese aasta jooksul.

              Teil võivad suurema tõenäosusega tekkida verehüübed, kui:
              -    olete vanemaealine
              -    teil on vähk
              -    te olete tugevas ülekaalus
              -    te võtate östrogeeni
              -    te olete rase või olete hiljuti sünnitanud lapse
              -    teil (või mõnel teie lähedasel pereliikmel) on olnud varem verehüübeid, sh jalas või kopsus
              -    te olete olnud pikemat aega voodirežiimil suure operatsiooni, vigastuse või haiguse tõttu (vt
                   infot alalõigus „Operatsioonid“)
              -    teil on seisund, mida nimetatakse süsteemseks erütematoosseks luupuseks (SLE) - see on
                   probleem, mis põhjustab liigesevalu, nahalööbeid ja palavikku.
              Kui midagi eelnevast kehtib teie kohta (või te ei ole kindel), rääkige sellest oma arstiga, et saada
              teada, kas te tohiksite võtta HARi.


                                                        3


             Kui teil tekib jalas valulik paistetus, rinnus äkiline valu või hingamisraskused:
              -    pöörduge koheselt arsti poole
              -    ärge võtke enam HARi kuni arst ütleb teile, et võite seda jätkata.
              Need võivad olla verehüübe tunnused.

              Samuti rääkige oma arstile või apteekrile, kui te võtate ravimeid verehüüvete tekkimise
              ärahoidmiseks (antikoagulante), varfariini. Teie arst pöörab teie puhul erilist tähelepanu HARi
              võtmisega kaasnevatele kasudele ja riskidele.

              Operatsioonid
              Kui teil planeeritakse operatsiooni, rääkige oma arstile enne operatsiooni, et kasutate HARi. Tehke
              seda aegsasti enne operatsiooni. Võib-olla tuleb teil HARi kasutamine katkestada paar nädalat enne
              operatsiooni. Mõnedel juhtudel võite enne ja pärast operatsiooni vajada mõnd muud ravimit. Teie arst
              ütleb teile, millal te võite uuesti alustada HARi võtmist.

              Südamehaigus
              HAR ei aita südamehaigusi ennetada. Naistel, kes võtavad östrogeen-gestageen-HARi, on veidi
              suurem tõenäosus haigestuda südamehaigusesse kui nendel, kes HARi ei kasuta. Südamehaiguse risk
              suureneb ka koos vanusega. Östrogeen-gestageen-HARi kasutamisest tingitud südamehaiguse
              lisajuhtude arv on tervetel naistel menopausilähedases vanuses väga väike. See lisajuhtude arv
              suureneb koos vanusega.

              Kui teil tekib valu rinnus, mis kiirgub kätte või kaela:
              -    pöörduge koheselt arsti poole
              -    ärge võtke enam HARi kuni arst ütleb teile, et võite seda jätkata.
              See valu võib olla südameinfarkti tunnuseks.

              Insult
              Östrogeen-gestageen-HAR ja ainult östrogeen-HAR suurendavad insuldi tekkeriski. Risk on
              ligikaudu poolteist korda suurem kui inimestel, kes HARi ei kasuta. Kasutajate risk võrreldes
              mittekasutajatega
              ei muutu vanusega ega menopausist möödunud ajaga. Insuldi risk suureneb koos vanusega. See
              tähendab, et HARi kasutavatel naistel suureneb insuldi üldine risk koos vanusega.

              Kui teil tekib tugev peavalu või migreen ilma selge põhjuseta (koos nägemisprobleemidega või ilma):
              -    pöörduge koheselt arsti poole
              -    ärge võtke enam HARi kuni arst ütleb teile, et võite seda jätkata.
              See võib olla varajane hoiatav insuldi tunnus.

              Kasutamine koos teiste ravimitega
              Koostoimed ei ole teada.
              Palun informeerige oma arsti või apteekrit kui te kasutate või olete hiljuti kasutanud mingeid muid
              ravimeid, kaasa arvatud ilma retseptita ostetud ravimeid või taimseid ravimeid.

              Eeskätt rääkige oma arstile või apteekrile, kui võtate mõnda järgnevatest ravimitest.
              Need ravimid võivad vähendada Duphaston’i toimet ja viia määrimise või veritsemiseni:
              -    naistepuna ürti, palderjanijuurt, salveid või hõlmikpuud sisaldavad taimsed ravimid.
              -    krampide (epilepsia) vastased ravimid - nt fenobarbitaal, karbamasepiin, fenütoiin.
              -    infektsioonide vastased ravimid - nt rifampitsiin, rifabutiin.
              -    HIV infektsiooni (AIDS-i) vastased ravimid - nt ritonaviir, nelfinaviir, nevirapiin, efavirens.
              Kui midagi ülalnimetatust kehtib teie kohta (või te ei ole kindel) rääkige oma arsti või apteekriga
              enne kui võtate Duphaston’i.

              Duphaston’i võtmine koos toidu ja joogiga
              Duphaston’i võib võtta koos toiduga või ilma.


                                                        4


             Lapsed ja noorukid
              Lastel ei kasutata Duphaston’i enne esimest menstruatsiooni. On teadmata, kui ohutu või efektiivne
              on Duphaston’i kasutamine 12…18-aastastel noorukitel.

              Fertiilsus, rasedus ja imetamine

              Fertiilsus
              Puuduvad tõendid, et düdrogesteroon vähendaks teie viljakust, kui seda võetakse nii nagu arst on
              soovitanud.

              Rasedus
              Võimalik on hüpospaadia (peenise sünnidefekt, mis hõlmab kusitiava) riski suurenemine lastel, kelle
              emad on võtnud teatud gestageene. See riski suurenemine ei ole siiski veel kindel. Siiani puudub
              tõendus, et düdrogesterooni võtmine raseduse ajal võiks olla kahjulik. Rohkem kui 10 miljonit rasedat
              on võtnud Duphaston’i.
              -    Rääkige oma arstiga enne Duphaston’i võtmist, kui olete rase.
              -    Kui te rasestute või arvate, et võite olla rase, pöörduge arsti poole. Arst kaalub teie kasu ja riski
                   seoses Duphaston’i võtmisega raseduse ajal.

              Imetamine
              Ärge võtke Duphaston’i, kui toidate last rinnaga. On teadmata, kas Duphaston jõuab ema rinnapiima
              ja mõjutab last. Uuringud teiste gestageenidega näitavad, et väike osa neist jõuab ema rinnapiima.

              Autojuhtimine ja masinatega töötamine
              Duphaston’i võtmise ajal võite tunda unisust või pearinglust. See on tõenäolisem esimestel tundidel
              pärast ravimi võtmist. Kui see juhtub teiega, ärge juhtige mingeid sõidukeid ega käsitsege tööriistu
              või masinaid. Oodake sõiduki juhtimise ja masinate või tööriistade käsitsemisega, kuni teate, kuidas
              Duphaston teid mõjutab.

              Oluline teave mõningate Duphaston’i koostisainete suhtes
              Duphaston sisaldab piimasuhkrut (laktoosi). Kui arst on teile öelnud, et te ei talu teatud suhkruid,
              peate te enne ravimi kasutamist konsulteerima arstiga. Siia kuuluvad harvaesinevad perekondlikult
              edasikanduvad probleemid, mis mõjutavad seda, kuidas organism laktoosi kasutab, nt
              laktaasipuudulikkus või glükoosi-galaktoosi malabsorptsioon.


              3.   KUIDAS DUPHASTON’I VÕTTA

              Kasutage Duphaston’i alati täpselt nii nagu arst on teile rääkinud. Kui te ei ole milleski kindel, pidage
              nõu oma arsti või apteekriga. Teie arst kohandab annuse teile sobivaks.

              Ravimi võtmine
              -    Neelake tablett alla veega.
              -    Võite tablette võtta koos toiduga või ilma.
              -    Kui te peate võtma rohkem kui ühe tableti, jagage need ühtlaselt päeva peale. Näiteks võtke
                   üks tablett hommikul ja teine õhtul.
              -    Proovige võtta tablette iga päev samal kellaajal. See aitab teil ka tabletivõtmist meeles pidada.
              -    Poolitusjoon tabletil on vaid tableti poolitamiseks, et hõlbustada selle allaneelamist. Seda ei
                   tohi kasutada tableti võrdseteks annusteks poolitamise eesmärgil.

              Kui palju ravimit võtta
              Tablettide arv, mida peate võtma ja päevad, millal ravimit võtta, sõltuvad seisundist, mida teil
              ravitakse. Kui teil käivad veel loomulikud menstruatsioonid, loetakse tsükli esimeseks päevaks
              vereerituse esimest päeva. Kui teil ei ole enam loomulikke menstruatsioone, võib arst otsustada, kuna
              alustada 1. tsükli päevaga ning alustada tablettide võtmist.

              Valulikud menstruatsioonid


                                                        5


             - Võtke 1 kuni 2 tabletti päevas.
              -    Tehke seda ainult tsükli 5. kuni 25. päeval.

              Endometrioos
              -    Võtke 1 kuni 3 tabletti päevas.
              -    Teile võidakse soovitada, et võtaksite oma tablette:
                   -    igal tsükli päeval või
                   -    ainult tsükli 5. kuni 25. päeval.

              Kui menstruatsioonid on lõppenud enne menopausi saabumist
              -    Võtke 1 kuni 2 tabletti päevas.
              -    Tehke seda oma eeldatava menstruaaltsükli teise poole neljateistkümne päeva jooksul.

              Ebaregulaarsed menstruatsioonid
              -    Võtke 1 kuni 2 tabletti päevas.
              -    Tehke seda oma tsükli teisel poolel kuni järgmise tsükli esimese päevani.
              -    Tablettide võtmise alguspäev ja päevade hulk, kui kaua ravimit võtate, sõltuvad teie tsükli
                   pikkusest.

              Kui menstruaalverejooks on ebatavaliselt tugev või kui see toimub tsükli keskel
              -    Kui ravi alustatakse verejooksu peatamiseks:
                   -    Võtke 2 või 3 tabletti päevas.
                   -    Tehke seda kuni kümme päeva.
              -    Ravi jätkamiseks:
                   -    Võtke 1 või 2 tabletti päevas
                   -    Tehke seda tsükli teise poole jooksul.
              -    Tableti võtmise alguspäev ja päevade hulk, kui kaua ravimit võtate, sõltub teie tsükli pikkusest.

              Premenstruaalne sündroom (PMS)
              -    Võtke 2 tabletti päevas.
              -    Tehke seda tsükli teisel poolel kuni järgmise tsükli esimese päevani.
              -    Tabletivõtmise alguspäev ja päevade hulk, kui kaua ravimit võtate, sõltub teie tsükli pikkusest.

              Raseduse katkemise riski vähendamiseks
              -    Kui teil ei ole varem esinenud raseduse katkemist:
                   -    Võtke ühe annusena kuni 4 tabletti
                   -    Seejärel võtke 2 või 3 tabletti päevas kuni sümptomite lõppemiseni
              -    Kui teil on varem esinenud raseduse katkemist:
                   -    Võtke 2 tabletti päevas
                   -    Tehke seda kuni kaheteistkümnenda rasedusnädalani.

              Madalast progesteroonitasemest tingitud viljatuse ravi
              -    Võtke 1 või 2 tabletti päevas
              -    Tehke seda tsükli teisel poolel kuni järgmise tsükli esimese päevani.
              -    Tabletivõtmise alguspäev ja päevade hulk, kui kaua ravimit võtate, sõltub teie tsükli pikkusest.
              -    Jätkake ravi vähemalt kolme järjestikuse tsükli jooksul.

              Menopausi sümptomite ravi - HAR
              -    Kui olete järjestikusel HARil (võtate östrogeeni tablette või kasutate plaastrit kogu tsükli
                   jooksul):
                   -    Võtke 1 tablett päevas
                   -    Tehke seda iga kahekümne kaheksa päevase tsükli jooksult vähemalt neliteist päeva.
              -    Kui olete tsüklilisel HARil (võtate östrogeeni tablette või kasutate plaastrit tavaliselt 21 päeva
                   jooksul, millele järgneb 7-päevane ravivaba intervall):
                   -    Võtke 1 tablett päevas
                   -    Tehke seda östrogeenravi viimase kaheteistkümne kuni neljateistkümne päeva jooksul.
              -    Vajadusel võib arst suurendada teie annust 2 tabletini päevas.


                                                        6


             Kui te võtate Duphaston’i rohkem kui ette nähtud
              Kui teie (või keegi teine) on võtnud liiga palju Duphaston’i tablette, ei põhjusta need tõenäoliselt
              mingit kahju. Ravi ei ole vajalik. Kui olete mures, konsulteerige oma arstiga.

              Kui te unustate Duphaston’i võtta
              -    Võtke unustatud tablett niipea kui see teile meenub. Kui on siiski möödunud rohkem kui 12
                   tundi ajast, kui pidite tableti võtma, jätke vahelejäänud tablett võtmata ja võtke järgmine tablett
                   tavalisel ajal.
              -    Ärge võtke kahekordset annust, kui annus jäi eelmisel korral võtmata.
              -    Kui annus jääb võtmata, võib teil tekkida mõningane määrimine või veritsemine.

              Kui te lõpetate Duphaston’i võtmise
              Ärge lõpetage Duphaston’i võtmist enne oma arstiga konsulteerimist.


              4.   VÕIMALIKUD KÕRVALTOIMED

              Nagu kõik ravimid, võib ka Duphaston põhjustada kõrvaltoimeid, kuigi kõigil neid ei teki. Selle
              ravimiga võib esineda järgmisi kõrvaltoimeid.

              Ainult Duphaston’i võtmisel esinevad kõrvaltoimed

              Lõpetage Duphaston’i võtmine ja pöörduge kohe arsti poole, kui märkate järgmisi
              kõrvaltoimeid:
              -    maksaprobleemid - nähtude hulka võivad kuuluda naha või silmavalgete kollaseks muutumine
                   (ikterus), nõrkustunne, üldine halb enesetunne või kõhuvalu (esineb vähem kui 1 inimesel 100-
                   st).
              -    allergilised reaktsioonid - nähtude hulka võivad kuuluda hingamisraskus või reaktsioonid, mis
                   haaravad kogu keha, nt iiveldus, oksendamine, kõhulahtisus või madal vererõhk (esineb vähem
                   kui 1 inimesel 1000-st).
              -    nahaturse näo ja kurgu piirkonnas, mis võib põhjustada hingamisraskust (esineb vähem kui 1
                   inimesel 1000-st).
              Lõpetage koheselt Duphastoni võtmine ja pöörduge arsti poole, kui märkate mõnda ülalmainitud
              kõrvaltoimet.

              Muud kõrvaltoimed ainult Duphaston’i võtmisel:

              Sage (esineb vähem kui 1 inimesel 10-st):
              -    migreen, peavalu
              -    iiveldus
              -    rindade hellus või valulikkus
              -    ebaregulaarsed, vererohked või valulikud menstruatsioonid
              -    menstruatsioonide puudumine või normaalsest harvem esinemine.
              Aeg-ajalt (esineb vähem kui 1 inimesel 100-st):
              -    kaalutõus
              -    pearinglustunne
              -    masendustunne
              -    oksendamine
              -    allergilised nahareaktsioonid - nt lööve, tugev sügelus või nõgestõbi
              Harv (esineb vähem kui 1 inimesel 1000-st):
              -    unisustunne
              -    rindade suurenemine
              -    aneemia tüüp, mille korral toimub punaste vereliblede lagunemine
              -    vedeliku kogunemisest tingitud tursed, tihti sääre alumises osas või pahkluudel
              -    progestogeensõltuvate kasvajate mõõtmete suurenemine (nt meningioom).


                                                        7
