

                             PAKENDI INFOLEHT: INFORMATSIOON KASUTAJALE

                                    ZOMACTON, 4 mg süstelahuse pulber ja lahusti
                                                    Somatropiin

                 Enne ravimi kasutamist lugege hoolikalt infolehte.
                 - Hoidke infoleht alles, et seda vajadusel uuesti lugeda.
                 - Kui teil on lisaküsimusi, pidage nõu oma arsti või apteekriga.
                 - Ravim on välja kirjutatud teile. Ärge andke seda kellelegi teisele. Ravim võib olla neile
                 kahjulik, isegi kui haigussümptomid on sarnased.
                 - Kui ükskõik milline kõrvaltoimetest muutub tõsiseks või kui te märkate mõnda kõrvaltoimet,
                 mida selles infolehes ei ole nimetatud, palun rääkige sellest oma arstile või apteekrile.

                 Infolehes antakse ülevaade:
                 1. Mis ravim on ZOMACTON ja milleks seda kasutatakse
                 2. Mida on vaja teada enne ZOMACTON’i kasutamist
                 3. Kuidas ZOMACTON’i kasutada
                 4. Võimalikud kõrvaltoimed
                 5. Kuidas ZOMACTON’i säilitada
                 6. Lisainfo

                 1. MIS RAVIM ON ZOMACTON JA MILLEKS SEDA KASUTATAKSE

                 ZOMACTON sisaldab toimeainena somatropiini (kasvuhormoon). Kasvuhormooni toodetakse
                 tavaliselt organismis endas ja see omab tähtsat rolli kasvuprotsessis.
                 ZOMACTON sisaldab somatropiini, mis on valmistatud ravimifirmas.

                 ZOMACTON’i kasutatakse pika-ajaliseks raviks:
                 - lastel, kellel on kasvupeetus, kuna organism ise ei tooda piisavalt kasvuhormooni;
                 - lühikese kasvu korral, mis iseloomustab Turneri sündroomi (geneetiline haigus tütarlastel).

                 2. MIDA ON VAJA TEADA ENNE ZOMACTON’i KASUTAMIST

                 Ärge kasutage ZOMACTON’i
                 - sulgunud epifüüsiga lastel (s.o kui luukasv on lõppenud).
                 - patsientidel, kes saavad kasvajavastast ravi või kellel on aktiivne kasvaja/kasvajad.
                 - kui patsient on allergiline ZOMACTON’i mõne koostisosa suhtes.
                 - enneaegsetel vastsündinutel või vastsündinutel, sest lahusti sisaldab bensüülalkoholi.
                 - ägedas kriitilises seisundis patsientidel, kellel on avatud südame- või kõhuõõneoperatsiooni,
                 hulgitrauma või hingamispuudulikkuse järgsed tüsistused.
                 - kroonilise neeruhaigusega lastel neerusiirdamise perioodil

                 Eriline ettevaatus on vajalik ravimiga ZOMACTON
                 - Kuna ravim sisaldab abiainena bensüülalkoholi, võib ZOMACTON tekitada vastsündinutel ja
                 kuni 3-aastastel lastel toksilisi ja allergilisi reaktsioone ning ravimit ei tohi seetõttu enneaegsetele
                 või vastsündinutele manustada.
                 - Prader-Willi sündroomiga patsiente ei tohi ZOMACTON’iga ravida, välja arvatud juhul, kui
                 neil esineb ka kasvuhormooni puudulikkus.


                - Kui teie perekonna haigusloos esineb suhkurtõbe, võib arst aeg-ajalt kontrollida teie
                 veresuhkru taset.
                 - Kui te olete diabeetik, vajate te vere glükoosisisalduse hoolikat jälgimist ja teie ravimi annust
                 võib olla tarvis kohandada, säilitamaks diabeedikontrolli. Teie arst räägib teile sellest vajaduse
                 korral.
                 - Kui teie kasvuhormoonipuudulikkus tuleneb koljusisesest kahjustusest, jälgitakse teid
                 hoolikalt kahjustuse arengu või taastekke suhtes. Kui see on kinnitust leidnud, ütleb arst teile, kas
                 ZOMACTON’i ravi tuleb peatada.
                 - Kui teil on varem esinenud raske haigus (näiteks vähk), siis võib ZOMACTON põhjustada
                 haiguse taastekkimist või ägenemist. Palun konsulteerige oma raviarstiga, kui te täheldate endal
                 eelneva pahaloomulise haiguse tundemärke või sümptomeid.
                 - ZOMACTON-ravi võib viia kilpnäärmehormooni puudulikkuseni, mis võib omakorda
                 tingida asendusravi vajaduse. Selle kindlakstegemiseks viib arst tavaliselt läbi uuringuid,
                 veendumaks, et teie kilpnääre töötab korralikult.
                 - Kui teil esineb operatsiooni-, trauma- või ägeda hingamispuudulikkuse järgseid tüsistusi.
                 - Kui te vajate operatsiooni, olete tõsiselt vigastatud õnnetuse tõttu või jääte raskesti
                 haigeks, võib teie arst ravi uuesti üle vaadata.
                 - Väga harvadel juhtudel on teatatud leukeemiast, kuid seda ei esine sagedamini, kui
                 kasvuhormooniga mitteravitud lastel

                 Kui te kogete ravi ajal ZOMACTON’iga ükskõik milliseid järgnevatest sümptomitest,
                 pöörduge koheselt arsti poole või lähimasse haiglasse:
                 - korduv või tugev peavalu;
                 - nägemishäired;
                 - iiveldus ja/või oksendamine.
                 Nimetud nähud võivad viidata healoomulisele koljusisese rõhu tõusule

                 Palun pöörduge koheselt arsti poole, kui teil esineb lonkamist või puusa- või põlvevalu.

                 Kasutamine koos teiste ravimitega
                 Patsiendid, keda ravitakse glükokortikoididega, peavad saama oma
                 glükokortikosteroidasendusravi annuse hoolikalt kohandatuna, et somatropiini kasvu soodustavat
                 toimet mitte pärssida. Kui te saate AKTH (adrenokortikotroopse hormooni) ebapiisava
                 moodustumise tõttu ravi glükokortikoidega, öelge seda palun oma arstile.

                 Androgeenide, östrogeenide ja anaboolsete steroidide suured annused võivad kiirendada luu
                 küpsemist ning takistada kasvu.

                 Diabeedihaiged peavad oma insuliini annust korrigeerima, sest somatropiin võib põhjustada
                 insuliinresistentsust.

                 Palun informeerige oma arsti, kui te kasutate või olete hiljuti kasutanud mingeid muid ravimeid,
                 kaasa arvatud ilma retseptita ostetud ravimeid.

                 Rasedus ja imetamine
                 Enne ravimi kasutamist pidage nõu oma arstiga.
                 Puuduvad kogemused kasutamise kohta rasedatel naistel. ZOMACTON’i ei tohi kasutada
                 raseduse ajal. Ei ole teada, kas ZOMACTON eritub rinnapiima ja seetõttu ei tohi ravimit kasutada
                 imetamise ajal.


                Autojuhtimine ja masinatega töötamine

                 ZOMACTON ei oma toimet autojuhtimise ja masinate käsitsemise võimele.

                 Oluline teave mõningate ZOMACTON’i koostisainete suhtes

                 Kuna ravim sisaldab abiainena bensüülalkoholi, võib ZOMACTON tekitada vastsündinutel ja
                 kuni 3-aastastel lastel toksilisi ja allergilisi reaktsioone ning ravimit ei tohi seetõttu enneaegsetele
                 või vastsündinutele manustada.

                 Lahus sisaldab bensüülalkoholi 9 mg/ml.

                 3. KUIDAS ZOMACTON’i KASUTADA

                 Kasutage ZOMACTON’i alati täpselt nii nagu arst on teile rääkinud. Kui te ei ole milleski kindel,
                 pidage nõu oma arsti või apteekriga.
                 Teie arst või õde otsustab tavaliselt koos teiega kõige mugavama annustamisviisi ja määrab
                 vastavalt manustamisviisile õige annuse. Annus manustatakse subkutaanselt (naha-aluselt),
                 süstlaga või nõelavaba seadmega- ZOMAJET 2 Vision.

                 Annustamine:
                 Kasvuhormoonivaegusega lapsed:
                 Arst arvutab sobiliku annuse, lähtudes lapse kehakaalust. Tavaline soovitatav annus on
                 0,17...0,23 mg/kg kehakaalu kohta nädalas jagatuna 6...7 nahaaluseks süsteks (see vastab päevas
                 0,02...0,03 mg/kg kehakaalu kohta). Maksimaalset nädala koguannust 0,27 mg/kg kehakaalu
                 kohta ületada ei tohi (vastab päevasele süstitavale kogusele ligikaudu kuni 0,04 mg/kg kehakaalu
                 kohta).

                 Turner’i sündroom (ainult tütarlastel):
                 Arst arvutab sobiliku annuse, lähtudes tütarlapse kehakaalust. Tavaline soovitatav annus on 0,33
                 mg/kg/kehakaalu kohta nädalas. Nädalase koguse võib jagada 6...7 nahaaluseks süsteks (see
                 vastab päevas 0,05 mg/kg/kehakaalu kohta).

                 Lahuse valmistamine
                 Valmistada võib kahte tugevust, sõltuvalt kasutatava lahusti mahust. Teie arst ütleb teile, millist
                 tugevust kasutada.
                 - 3,3 mg/ml lahuse valmistamiaseks, mida manustatakse ZOMAJET 2 Vision’i või tavalise
                 ühekordse süstlaga, tuleb kasutada 1,3 ml lahustit
                 - 1,3 mg/ml lahuse valmistamiseks, mida manustatakse ainult ühekordse süstlaga, tuleb võtta 3,2
                 ml lahustit.
                 Pulbrit võib lahustada ainult kaasasoleva lahustiga.
                 1a. Kinnita nõel gradueeritud süstlale.
                 b. Eemalda viaalilt plastikkate.
                 2. Murra ära lahusti ampulli kael. Võta süstlalt plastikkate. Veendu, et kolb on lükatud lõpuni,
                 enne kui hakkad nõela sisestama ampulli.
                 Tõmba aeglaselt vajalik kogus süstlasse. Sõltuvalt kasutatava lahusti kogusest saab valmistada
                 kahe tugevusega süstelahust. Arst on teile eelnevalt öelnud, millist tugevust teie peate kasutama.
                 - 3,3 mg/ml lahuse valmistamiseks, mida manustatakse ZOMAJET 2 Vision’i või tavalise
                 ühekordse süstlaga, tuleb kasutada 1,3 ml lahustit
                 - 1,3 mg/ml lahuse valmistamiseks, mida manustatakse ainult ühekordse süstlaga, tuleb võtta 3,2
                 ml lahustit.


                3. Et vältida lahuse vahutamist, tuleb lahusti juga suunata viaali seinale.
                 4. Seejärel tuleb viaali aeglaselt ringlevate liigutustega keerutada, kuni sisu on täielikult
                 lahustunud ja tekkinud selge värvitu lahus. Tugev raputamine ega segamine ei ole soovitatav. Kui
                 pärast segamist on lahus hägune või sisaldab tahkeid osakesi, tuleb lahus ära visata. Kui lahus on
                 pärast külmkapis hoidmist hägune, tuleb sel lasta soojeneda toatemperatuurini. Kui hägusus
                 püsib, tuleb viaal ja selle sisu hävitada.

                 Selge, värvitu lahus tuleb seejärel manustada naha alla, nagu teile on haiglas õpetatud, nõelavaba
                 seadme ZomaJet 2 Vision abil või alternatiivselt tavapärase süstlaga.
                 Kui teil on tunne, et ZOMACTON’i toime on liiga tugev või liiga nõrk, pidage nõu oma arsti või
                 apteekriga.

                 Kui te kasutate ZOMACTON’i rohkem kui ette nähtud
                 Üleannustamine võib põhjustada hüpoglükeemiat (madal veresuhkur), millele võib järgneda
                 hüperglükeemia (kõrge veresuhkur).
                 Üleannustamise korral kontakteeruge koheselt oma arsti või lähima haiglaga. Toimed korduval
                 üleannustamisel on teadmata.

                 Kui te unustate ZOMACTON’i kasutada
                 Kui te unustate annuse, ärge muretsege. Jätkake nagu tavaliselt ja manustage järgmine annus
                 tavapärasel ajal.
                 Teil võib esineda hüpoglükeemiat (madal veresuhkur). Kuigi ravi pikaajaline efektiivsus ei saa
                 mõjutatud, peate te konsulteerima sellisel juhul oma arstiga.

                 4. VÕIMALIKUD KÕRVALTOIMED

                 Nagu kõik ravimid, võib ka ZOMACTON põhjustada kõrvaltoimeid, kuigi kõigil neid ei teki.
                 Kasvuhormooni nahaalusi manustamine võib tekitada süstekohal rasvkoe vähenemise või liia.
                 Seega on soovitatav muuta sageli manustamiskohta. Üksikjuhtudel on patsientidel esinenud
                 süstekoha valu ja sügelevat löövet.

                 Väga sageli teatatud kõrvaltoimed (enam kui 1 patsiendil 10’st)
                 Ainult täiskasvanutel:
                     • vedeliku peetusest tingitud tursed, eriti kätel ja jalgadel (ödeemid)
                     • kõrgenenud veresuhkru tase (hüperglükeemia)
                     • liigesvalu (artralgia)
                     • lihasvalu (müalgia)
                     • peavalu
                     • naha tuimus-, kipitus-, põletus- või värisemistunne (paresteesia)

                 Sagedased kõrvaltoimed (vähem kui 1 patsiendil 10’st, aga rohkem kui 1 patsiendil 100’st):
                 Lastel ja täiskasvanutel:
                     • hüpotüreoidism
                     • immuunreaktsioon kasvuhormoonile, mida saab määrata vereanalüüsiga (antikehade
                        teke)
                     • peavalu
                     • lihaspinge suurenemine,

                 Ainult lastel:
                     • vedeliku peetusest tingitud tursed, eriti kätel ja jalgadel (ödeemid, perifeersed tursed)


                    •süstekoha reaktsioonid
                     • nõrkus (asteenia)
                     • glükooositaluvuse häired
                     • liigesvalu (artralgia);
                     • lihasvalu (müalgia)

                 Ainult täiskasvanutel:
                     • jalgade ja/või käte jäikus
                     • uinumisraskused ja/või võimetus magada (unetus)

                 Aeg-ajalt teatatud kõrvaltoimed (vähem kui 1 patsiendil 100st, kuid enam kui 1 patsiendil
                 1000st)
                 Täiskasvanud ja lapsed:
                     • aneemia
                     • kiire südamerütm (tahhükardia)
                     • peapööritus (vertiigo)
                     • kahelinägemine (diploopia)
                     • papilliödeem (nägemisnärvinäsa turse)
                     • oksendmine, kõhuvalu, gaasid, iiveldus
                     • nõrkus
                     • süstekoha atroofia, süstekoha verevalum, süstekoha tihenemine, hüpertroofia
                     • madal veresuhkru tase (hüpoglükeemia)
                     • hüperfosfateemia
                     • lihasatroofia
                     • luuvalu
                     • karpaalkanali sündroom (sõrmedes kipitus, tuimus, valu)
                     • pahaloomulised kasvajad, kasvajad
                     • unisus (somnolentsus)
                     • silmamunade tahtmatud liigutused (nüstagm)
                     • isiksuse häired
                     • kusepidamatus, hematuuria, polüuuria, sagenenud urineerimine, uriini kõrvalekalded
                     • süstekohareaktsioonid (sh lipodüstroofia, nahaatroofia, eksfoliatiivne dermatiit,
                        nõgestõbi, hirsutism, naha hüpertroofia)

                 Ainult lastel:
                     • jalgade ja käte jäikus

                 Ainult täiskasvanutel:
                     • kõrge vererõhk (hüpertensioon)

                 Harva esinevad kõrvaltoimed (vähem kui 1 1000’st patsiendist):
                 Lapsed ja täiskasvanud:
                     • kõhulahtisus
                     • neerufunktsiooni näitavate analüüside muutused
                     • II tüübi diabeet
                     • mõnede kehapiirkondade tuimus või kipitus (neuropaatia),
                     • koljusisese rõhu tõus (ilmneb korduvate või tõsiste peavaludena, nägemishäiretena ning
                        iivelduse ja/või oksendamisena)


                Ainult lastel:
                     • kõrge vererõhk (hüpertensioon)
                     • uinumisraskused ja/või võimetus magada (unetus)
                     • naha tuimus-, kiputus-, põletus- või värisemistunne (paresteesia)

                 Väga harva teatatud kõrvaltoimed (vähem kui 1 10000st patsiendist):
                 Lapsed ja täiskasvanud:
                     • Leukeemia (kuid selle esinemissagedus on sarnane laste üldise populatsiooniga)

                 Lapsed
                     • rinnanäärmete ebaloomulik suurenemine (günekomastia)

                 Kui ükskõik milline kõrvaltoimetest muutub tõsiseks või kui te märkate mõnda kõrvaltoimet,
                 mida selles infolehes ei ole nimetatud, palun rääkige sellest oma arstile või apteekrile.


                 5. KUIDAS ZOMACTON’i SÄILITADA
                 Hoida laste eest varjatud ja kättesaamatus kohas.

                 Ärge kasutage ZOMACTON’i pärast kõlblikkusaega, mis on märgitud pakendil.

                 Kõlblikkusaeg viitab kuu viimasele päevale.

                 Hoida külmkapis (2...8 °C); valguse eest kaitsmiseks hoida välispakendis.
                 Kui pulber on lahustatud lisatud lahustiga (muudetud manustamiskõlblikuks), tuleb viaali hoida
                 püstises asendis, külmkapis temperatuuril 2...8 °C. Pärast lahustamist tohib valmislahust säilitada
                 maksimaalselt 14 päeva jooksul. Selle perioodi lõpuks viaali jäänud lahuse peate te hävitama.

                 Kui lahus on pärast külmkapis hoidmist hägune, tuleb sel lasta soojeneda toatemperatuurini. Kui
                 hägusus püsib, tuleb viaal ja selle sisu hävitada.
                 Ravimeid ei tohi ära visata kanalisatsiooni kaudu ega koos majapidamisprügiga. Küsige oma
                 apteekrilt, kuidas hävitatakse ravimeid, mida enam ei vajata. Need meetmed aitavad kaitsta
                 keskkonda.

                 6. LISAINFO

                 Mida ZOMACTON sisaldab:
                 - Üks viaal pulbrit sisaldab toimeainena 4 mg somatropiini (pärast süstelahuse valmistamist 1,3
                 mg/ml või 3,3 mg/ml).
                 - Abiained on:
                 - Pulber: mannitool
                 - Lahusti: bensüülalkohol 9 mg/ml, naatriumkloriid ja süstevesi.

                 ZOMACTON sisaldab vähem kui 1mmol naatriumkloriidi (23 mg) annuse kohta ja on seega
                 peaaegu täiesti naatriumivaba.

                 Kuidas ZOMACTON välja näeb ja pakendi sisu
                 Ravim on saadaval pulbri ja lahustina süstelahuse valmistamiseks.
                 Pulber on pakendatud viaali ja lahusti ampulli. Pulber on valge kuni valkja värvusega.
                 Lahustatuna kaasasolevas lahustis, moodustub selge, värvitu lahus.


                ZOMACTON on saadaval kahes erinevat tüüpi pakendis:
                 a) Pulber klaasviaalis (I tüüpi), millel on kork (hall halobutüülkummi), pitser ja “flip-off” kate +
                 3,5 ml lahusti ampullis (I tüüpi klaas).
                 Pakendi suurus: 1.
                 b) Komplekt kasutamiseks koos nõelavaba süsteseadmega ZomaJet 2 Vision - pulber
                 klaasviaalis, millel on kork (hall halobutüülkummi), pitser ja “flip-off” kate + 3,5 ml lahusti
                 ampullis (I tüüpi klaas), CE-märgisega süstal (polüpropüleen), kolb (polüpropüleen), pitser ja
                 CEmärgisega nõel (roostevaba metall), CE-märgisega adapter (polükarbonaatvaik
                 silikoonkummist membraani/pitsatiga).
                 Pakendi suurus: 1.

                 Müügiloa hoidja ja tootja:

                 Ferring GmbH
                 Wittland 11, D-24109 Kiel
                 Saksamaa

                 Lisaküsimuste tekkimisel selle ravimi kohta pöörduge palun müügiloa hoidja kohaliku esindaja
                 poole.

                 Müügiloa hoidja esindaja Eestis:

                 MEDA Pharma SIA
                 Narva mnt. 11d, 10151 Tallinn
                 Tallinnas tel 626 10 25

                 Infoleht on viimati kooskõlastatud: septembris 2010
