

                             PAKENDI INFOLEHT: INFORMATSIOON KASUTAJALE

                                    Pregnyl, 5000 RÜ süstelahuse pulber ja lahusti
                                            Inimese kooriongonadotropiin



              Enne ravimi kasutamist lugege hoolikalt infolehte.
              -    Enne ravimi kasutamist lugege hoolikalt infolehte.
              -    Hoidke infoleht alles, et seda vajadusel uuesti lugeda.
              -    Kui teil on lisaküsimusi, pidage nõu oma arsti või apteekriga.
              -    Ravim on välja kirjutatud teile. Ärge andke seda kellelegi teisele. Ravim võib olla neile
                   kahjulik, isegi kui haigussümptomid on sarnased.
              -    Kui ükskõik milline kõrvaltoimetest muutub tõsiseks või kui te märkate mõnda kõrvaltoimet,
                   mida selles infolehes ei ole nimetatud, palun rääkige sellest oma arstile või apteekrile.



              Infolehes antakse ülevaade:
              1.   Mis ravim on Pregnyl ja milleks seda kasutatakse
              2.   Mida on vaja teada enne Pregnyl´i kasutamist
              3.   Kuidas Pregnyl´i kasutada
              4.   Võimalikud kõrvaltoimed
              5.   Kuidas Pregnyl´i säilitada
              6.   Lisainfo


              1.   MIS RAVIM ON PREGNYL JA MILLEKS SEDA KASUTATAKSE

              Pregnyl sisaldab hormooni, mille nimeks on inimese kooriongonadotropiin (või lihtsalt hCG) ja mis
              kuulub gonadotropiinideks nimetatavate ravimite rühma.

              Pregnyl on saadud rasedate naiste uriinist.
              hCG-l on organismile samasugune toime kui luteiniseerival hormoonil (LH), mida toodab meeste ja
              naiste hüpofüüs. Koos teise hüpofüüsi hormooni, folliikuleid stimuleeriva hormooniga (FSH),
              reguleerib LH suguelundite (naistel munasarjade ja meestel munandite) talitust. Need hormoonid on
              vajalikud munarakkude ja seemnerakkude normaalseks kasvamiseks ja küpsemiseks.

              Pakend
              Üks Pregnyl´i ampull sisaldab 5000 rahvusvahelist ühikut (RÜ) hCG-d. Kuiv pulber tuleb lahustada
              teises ampullis oleva lahustiga.

              Milleks Pregnyl´i kasutatakse

              Naised
              -    Naistel põhjustavad FSH ja LH igakuist munaraku küpsemist ühes munasarjas. LH on vajalik ka
                   ovulatsiooniks, st munaraku vabanemiseks munasarjast. Kui organism ise ei tooda piisavalt
                   FSH-d ja LH-d, võib selle tulemuseks olla viljakuse vähenemine. FSH-d sisaldava
                   hormoonravimi igapäevane süstimine aitab munarakul valmida. Seejärel võib Pregnyl´i
                   manustamine tuua kaasa munaraku vabanemise munajuhasse.
              -    Pregnyl´i võib manustada ovulatsiooni esilekutsumiseks ka kunstliku viljastamise
                   programmides.

              Mehed


             - Mehed võivad Pregnyl´i kasutada üksi või koos FSH-d sisaldava ravimiga sugunäärmete
                   arenguhäire, hilinenud puberteedi või seemnerakkude moodustumisega seotud probleemide
                   korral.
              -    Mõningatel juhtudel võivad Pregnyl´i kasutada ka poisid, kelle üks või mõlemad munandid ei
                   ole munandikotti laskunud.


              2.   MIDA ON VAJA TEADA ENNE PREGNYL´I KASUTAMIST

              Ärge kasutage Pregnyl´i
              -    kui te olete allergiline (ülitundlik) inimese kooriongonadotropiini või Pregnyl´i mõne koostisosa
                   suhtes
              -    kui teil on teadaolevad või kahtlustatavad suguhormoonidest sõltuvad kasvajad. Näiteks on
                   sellisteks kasvajateks munasarja-, rinnanäärme- või emakakasvajad naistel ning
                   eesnäärmekasvaja meestel.
              -    kui teil esineb suguelundite väärarendeid, mis ei sobi kokku rasedusega
              -    kui teil esineb emakafibroide, mis ei sobi kokku rasedusega

              Ärge kasutage Pregnyl´i, kui teil esineb mõni eespool loetletud seisunditest. Kui midagi eespool
              toodust käib teie kohta, rääkige palun sellest oma arstile, enne kui hakkate seda ravimit kasutama.

              Eriline ettevaatus on vajalik ravimiga Pregnyl

              Kui olete naine
              Väga tähtis on, et arst teid hoolikalt jälgiks. Tavaliselt tehakse regulaarselt munasarjade
              ultraheliuuringuid ja võetakse vereanalüüse. Nende uuringute tulemused võimaldavad arstil määrata
              FSH õige ööpäevase annuse. See on väga oluline, sest liiga suur FSH annus võib põhjustada
              harvaesinevaid, kuid tõsiseid tüsistusi, mille puhul munasarjad on ülestimuleeritud. Selle tunnuseks
              võib olla kõhuvalu. Mainitud hoiatav sümptom on eriti oluline polütsüstiliste munasarjade
              sündroomiga patsientide jaoks. Gonadotropiinravi vastuse regulaarne jälgimine aitab arstil vältida
              munasarjade liigset stimulatsiooni. Kõhuvalu tekkimisel pöörduge seega viivitamatult arsti poole.

              Rasestumise korral pärast ravi gonadotropiinsete ravimitega esineb suurem risk kaksikute või
              mitmikute saamiseks. Mitmikraseduse puhul on nii raseduse kui ka sünnituse ajal suurenenud oht ema
              ja lapse tervisele. Peale selle võib mitmikraseduse ja viljatusravi saavate patsientide näitajate tõttu (nt
              naise vanus, seemnevedeliku omadused) kaasneda kaasasündinud väärarendite suurem tekkerisk.
              Kahjustatud munajuhadega naistel esineb veidi suurem emakavälise raseduse oht.
              Viljatusravi saavatel naistel esineb raseduse katkemise veidi suurenenud oht.

              Ravi Pregnyl´iga (nagu ka rasedus) võib suurendada tromboosi (verehüübe moodustumine veresoontes,
              kõige sagedamini jalaveenides või kopsudes) tekkeohtu.
              Palun pidage enne ravi alustamist selles osas nõu oma arstiga, eriti juhul:
              -    kui te teate juba, et teil on suurenenud tromboosioht
              -    kui teil endal või kellelgi teie lähisugulastest on kunagi olnud tromboosi
              -    kui te olete tugevalt ülekaaluline

              Pregnyl´i ei tohi kasutada kehakaalu vähendamiseks. hCG ei mõjuta rasvaainevahetust, rasva
              jaotumist ega söögiisu.

              Kui olete mees
              hCG-ravi põhjustab androgeenide (meessuguhormoonide) produktsiooni suurenemist.
              Seetõttu peab arst patsienti erilise tähelepanuga jälgima
              -    puberteedieelsete poiste ravimisel, sest Pregnyl võib põhjustada varast suguküpsust ja kasvu
                   aeglustumist.
              -    kui teil esineb või on kunagi esinenud:
                   - südame-veresoonkonnahaigus
                   - neeruhaigus


                   - epilepsia
                   - migreenitüüpi peavalud
              sest androgeenide (meessuguhormoonide) suurenenud produktsioon võib mõningatel juhtudel
              põhjustada haigusseisundi halvenemist või taastumist.

              Kasutamine koos teiste ravimitega
              Pregnyl´i koostoimeid teiste ravimitega ei ole uuritud, seetõttu ei saa välistada koostoimeid sageli
              kasutatavate ravimitega.

              Palun informeerige oma arsti või apteekrit, kui te kasutate või olete hiljuti kasutanud mingeid muid
              ravimeid, kaasa arvatud ilma retseptita ostetud ravimeid.

              Rasedus
              Pregnyl´i võib kasutada luteaalfaasi toetuseks, kuid seda ei tohi kasutada hiljem raseduse ajal.
              Enne ravimi kasutamist pidage nõu oma arsti või apteekriga.

              Imetamine
              Imetamise ajal ei tohi Pregnyl´i kasutada.

              Autojuhtimine ja masinatega töötamine
              Seniste andmete põhjal ei oma Pregnyl mingit toimet tähelepanu- ega keskendumisvõimele.


              3.   KUIDAS PREGNYL´I KASUTADA

              Kasutage Pregnyl´i alati täpselt nii, nagu arst on teile rääkinud. Kui te ei ole milleski kindel, pidage
              nõu oma arsti või apteekriga. Teie arst otsustab, kui suur annus Pregnyl´i tuleb manustada.

              Naistel tehakse tavaliselt ovulatsiooni esilekutsumiseks üks süste ja kollaskehafaasi toetamiseks
              maksimaalselt kolm süstet.

              Meestel tehakse süsteid mitu korda nädalas mitme nädala või kuu kestel, olenevalt probleemist. Kuna
              seemnerakkude areng kestab umbes 74 päeva, võib ravitulemust oodata alles pärast vähemalt kolm
              kuud kestnud ravi.

              Kui teil on tunne, et Pregnyl´i toime on liiga tugev või liiga nõrk, pidage nõu oma arsti või apteekriga.

              Kuidas süste tehakse? Enne kasutamist tuleb kuiv pulber lahustada teises ampullis oleva lahustiga.

              Seda ravimit võib süstida lihasesse (seda tohib teha ainult arst või meditsiiniõde), näiteks tuharasse,
              reide või käsivarde või naha alla (nt kõhuseina). Viimasel juhul võib süstida ise või lasta seda teha
              oma abilisel. Raviarst ütleb teile, millal ja kuidas seda teha.

              Kui te kasutate Pregnyl´i rohkem kui ette nähtud
              Võtke viivitamatult ühendust oma arsti või apteekriga.
              Pregnyl´i toksilisus on väga madal.

              Kui te unustate Pregnyl´i kasutada
              Ärge süstige kahekordset annust, kui annus jäi eelmisel korral süstimata.
              Võtke ühendust arstiga.

              Kui teil on lisaküsimusi selle ravimi kasutamise kohta, pidage nõu oma arsti või apteekriga.


              4.   VÕIMALIKUD KÕRVALTOIMED

              Nagu kõik ravimid, võib ka Pregnyl põhjustada kõrvaltoimeid, kuigi kõigil neid ei teki.


             On täheldatud süstekoha reaktsioone, nagu verevalumid, valu, punetus, turse ja sügelemine. Vahel on
              täheldatud allergilisi reaktsioone, mis hõlmavad peamiselt valu ja löövet süstekohal. Harvadel juhtudel
              võivad esineda üldised reaktsioonid, nagu lööve ja palavik.

              Kui olete naine:
              Kui teil on munasarju FSH-d sisaldava ravimiga liigselt stimuleeritud ning lisaks manustatakse
              Pregnyl´i, võib tagajärjeks olla munasarjade liigne soovimatu stimulatsioon. Selle tunnuseks võib olla
              kõhuvalu, millega kaasnevad iiveldus või kõhulahtisus. Seda seisundit esineb harva ning selle
              esinemise ohtu võib vähendada munaraku arengu hoolika jälgimisega ravi ajal. Seega võtke kiiresti
              arstiga ühendust, kui te tunnete märkimisväärset kõhuvalu, isegi kui see juhtub mõni päev pärast
              viimast süstet.
              Harva võivad verehüübed tekkida ka ilma munasarjade liigse soovimatu stimulatsioonita (vt ka lõik 2).

              Kui olete mees
              Meestel võib tekkida vedelikupeetus kudedes, mida näitab tavaliselt pahkluude või jalasäärte turse,
              vahel võivad rinnanäärmed suureneda. Seda võib põhjustada androgeeni suurenenud produktsioon
              hCG-ravi tulemusena. Kui teil tekib mõni nendest nähtudest, pöörduge kiiresti arsti poole.

              Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida
              selles infolehes ei ole nimetatud, palun rääkige sellest oma arstile või apteekrile.


              5.   KUIDAS PREGNYL´I SÄILITADA

              Hoida laste eest varjatud ja kättesaamatus kohas.
              Ärge kasutage Pregnyl´i pärast kõlblikkusaega, mis on märgitud etiketil.
              Hoida originaalpakendis.
              Hoida külmkapis (2 °C...15 °C).
              Ärge kasutage Pregnyl´i, kui te märkate, et valmistatud lahus sisaldab osakesi või kui see ei ole
              läbipaistev.

              Ravimeid ei tohi ära visata kanalisatsiooni kaudu ega koos majapidamisprügiga. Küsige oma apteekrilt,
              kuidas hävitatakse ravimeid, mida enam ei vajata. Need meetmed aitavad kaitsta keskkonda.


              6.   LISAINFO

              Mida Pregnyl sisaldab
              -    Toimeained on inimese kooriongonadotropiin, hCG-na tuntud hormoon, tugevusega 5000 RÜ
                   ampullis/viaalis.
              -    Abiained on mannitool, dinaatriumvesinikfosfaat, naatriumdivesinikfosfaat ja
                   naatriumkarboksümetüültselluloos. Lahusti sisaldab naatriumkloriidi (9 mg) ja süstevett (1 ml).

              Kuidas Pregnyl välja näeb ja pakendi sisu
              Pregnyl´i pulber on kuiv, valge kuni kollakasvalge mass klaasampullis. Pulber tuleb lahustada teises
              klaasampullis oleva läbipaistva värvitu lahustiga. Pakendis on 1, 3, 5 või 10 ampulli Pregnyl´i pulbriga
              ja vastavalt 1, 3, 5 või 10 ampulli lahustiga.
              Kõik pakendi suurused ei pruugi olla müügil.

              Müügiloa hoidja
              N. V. Organon, Kloosterstraat 6, Postbus 20, 5340 BH Oss, Holland

              Tootja
              N.V. Organon, Kloosterstraat 6, Postbus 20, 5349 AB Oss, Holland


             Lisaküsimuste tekkimisel selle ravimi kohta pöörduge palun müügiloa hoidja kohaliku esindaja
              poole.

              Merck Sharp & Dohme OÜ
              A. H. Tammsaare tee 47
              11316 TALLINN
              Tel.: 6 144 200
              msdeesti@merck.com

              Infoleht on viimati kooskõlastatud augustis 2011.
