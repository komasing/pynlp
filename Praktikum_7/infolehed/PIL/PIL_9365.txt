

                             PAKENDI INFOLEHT: INFORMATSIOON KASUTAJALE

                               Calciumfolinat “Ebewe” 10mg/ml süste- või infusioonilahus
                                                  Kaltsiumfolinaat


              Enne ravimi kasutamist lugege hoolikalt infolehte.
              -    Hoidke infoleht alles, et seda vajadusel uuesti lugeda.
              -    Kui teil on lisaküsimusi, pidage nõu oma arsti või apteekriga.
              -    Ravim on välja kirjutatud teile. Ärge andke seda kellelegi teisele. Ravim võib olla neile
              -    kahjulik, isegi kui haigussümptomid on sarnased.
              -    Kui ükskõik milline kõrvaltoimetest muutub tõsiseks või kui te märkate mõnda kõrvaltoimet,
                   mida selles infolehes ei ole nimetatud, palun rääkige sellest oma arstile või apteekrile.


              Infolehes antakse ülevaade:
              1.   Mis ravim on Calciumfolinat „Ebewe” ja milleks seda kasutatakse
              2.   Mida on vaja teada enne Calciumfolinat „Ebewe” kasutamist
              3.   Kuidas Calciumfolinat „Ebewe”-t kasutada
              4.   Võimalikud kõrvaltoimed
              5.   Kuidas Calciumfolinat „Ebewe”-t säilitada
              6.   Lisainfo



              1.   MIS RAVIM ON CALCIUMFOLINAT „EBEWE” JA MILLEKS SEDA
                   KASUTATAKSE

              Calciumfolinat „Ebewe” on näidustatud:
              -    foolhappe  antagonistide,  nt  metotreksaadi  toksilisuse  vähendamiseks  ja  vastumõjuks
                   tsütotoksilise  ravi  ja  üleannustamise  korral  täiskasvanutel  ja  lastel.  Tsütotoksilises  ravis
                   nimetatakse seda protseduuri „kaltsiumfolinaat-kaitse“.
              -    tsütotoksilises ravis kombinatsioonis 5-fluorouratsiiliga.


              2.   MIDA ON VAJA TEADA ENNE CALCIUMFOLINAT „EBEWE” KASUTAMIST

              Ärge kasutage Calciumfolinat „Ebewe”-t
              -     kui te olete allergiline (ülitundlik) kaltsiumfolinaadi või Calciumfolinat „Ebewe” mõne
                     koostisosa suhtes;
              -     kui teil on teatud tüüpi aneemia (punaste vererakkude arvu vähenemine), mida nimetatakse
                     pernitsioosne aneemia või muu B 12 -vitamiini vaegusest põhjustatud aneemia.

              Eriline ettevaatus on vajalik ravimiga Calciumfolinat „Ebewe”
              Kaltsiumfolinaati manustatakse kombinatsioonis metotreksaadi või 5-fluorouratsiiliga ainult vähiravis
              kogenud arsti vahetu järelevalve all. Kaltsiumfolinaati manustatakse teile kas lihasesisese või
              veenisisese süstena. Seda ei tohi manustada intratekaalselt. Foliinhappe manustamisel intratekaalselt
              pärast metotreksaadi üleannustamist, on teatatud surmajuhtumist.

              Kui teil on epilepsia, mida ravitakse teatavate ravimitega (fenobarbitaal, fenütoiin, primidoon või
              suktsinimiidid), võib epilepsiahoogude tekkeoht suureneda, tingituna Calciumfolinat „Ebewe”
              koostoimest nende ravimitega, ning seetõttu võib teie arst otsustada kontrollida nende ravimite taset
              veres ja vajadusel kohandada annust.

              Kaltsiumfolinaat ja 5-fluorouratsiil


             Kui teile manustatakse kaltsiumfolinaati koos 5-fluorouratsiiliga, võivad kõrvalnähud olla enam
              väljendunud, võrreldes ainult 5-fluorouratsiiliga. Sealhulgas võib esineda valgete vererakkude arvu
              vähenemist (leukopeenia), suu limaskesta haavandeid (mukosiit), maovaevusi (gastriit) ja
              kõhulahtisust. Kui see juhtub, võib arst vähendada 5-fluorouratsiili annust. Ravi 5-fluorouratsiiliga ei
              saa alustada või jätkata enne, kui kõik sümptomid on taandunud.
              Kui te olete eakas või teil on kalduvus selliste sümptomite tekkeks, on arst teie ravimisel eriti
              ettevaatlik.
              Kui te olete eakas ja saanud hiljuti kiiritusravi, võib teie arst määrata teile 5-fluorouratsiili madalama
              algannuse.
              Regulaarselt kontrollitakse kaltsiumisisaldust teie veres; arst võib määrata teile kaltsiumilisandeid.

              Kaltsiumfolinaat ja metotreksaat
              Kui teile manustatakse kaltsiumfolinaati koos metotreksaadiga, ei mõjuta see metotreksaadi
              toksilisust.
              Kui teie neerud ei tööta korralikult varasema haiguse tagajärjel või metotreksaadi tõttu, võib teie arst
              sellele vastavalt kohandada kaltsiumfolinaadi annust.
              Teie arst kontrollib, et ravimi annus ei suureneks liigselt, sest see võib mõjutada metotreksaadi toimet
              pahaloomulise kasvaja vastu.
              Kui teile on ekslikult manustatud metotreksaadi liiga palju, peab teile esimesel võimalusel
              manustatama kaltsiumfolinaati vastumürgina.

              Kasutamine koos teiste ravimitega
              Palun informeerige oma arsti või apteekrit, kui te kasutate või olete hiljuti kasutanud mingeid muid
              ravimeid, kaasa arvatud ilma retseptita ostetud ravimeid.
              Kaltsiumfolinaadi kasutamisel koos teiste foolhappe antagonistidega (nt kotrimoksasool,
              pürimetamiin), võib nende ravimite toime väheneda või kaduda.
              Kaltsiumfolinaat võib vähendada epilepsia ravis kasutatavate teatud tüüpi ravimite toimet
              (fenobarbitaal, primidoon ja fenütoiin, suktsinimiidid) ning seetõttu võivad krambihood sageneda.
              Kaltsiumfolinaadi samaaegsel kasutamisel 5-fluorouratsiiliga on esinenud 5-fluorouratsiili toime ja
              toksilisuse tugevnemist.

              Rasedus ja imetamine
              Enne ravimi kasutamist pidage nõu oma arsti või apteekriga.
              Kaltsiumfolinaadi kasutamise kohta rasedatel ei ole piisavalt andmeid. Puuduvad viited selle kohta, et
              kaltsiumfolinaat võiks raseduse ajal põhjustada kahjulikke toimeid. Raseduse ajal tohib metotreksaati
              manustada ainult kindla näidustuse korral, kui ravist emale oodatav kasu ületab võimaliku ohu lootele.
              Kui  raseduse  või  imetamise  ajal  siiski  viiakse  läbi  ravi  metotreksaadi  või  teiste  folinaadi
              antagonistidega, ei ole kaltsiumfolinaadi manustamise osas piiranguid, sest kaltsiumfolinaat vähendab
              nende ravimite toksilisust või toimet.
              5-fluorouratsiil on üldjuhul vastunäidustatud raseduse ajal ja vastunäidustatud imetamise ajal; see
              kehtib ka kaltsiumfolinaadi ja 5-fluorouratsiili kombineeritud manustamise kohta.
              Vt ka metotreksaadi, teiste folaadi antagonistide j a 5-fluorouratsiili pakendi infolehte.

              Ei ole teada, kas kaltsiumfolinaat eritub inimese rinnapiima, pidage nõu oma arstiga.

              Autojuhtimine ja masinatega töötamine
              Puuduvad tõendid selle kohta, et kaltsiumfolinaat omaks toimet autojuhtimise või masinatega
              töötamise võimele.


              3.   KUIDAS CALCIUMFOLINAT „EBEWE”-T KASUTADA

              Seda ravimit manustab teile meditsiinitöötaja. Ärge võtke seda iseseisvalt.
              Annus ja ravi kestus sõltuvad teie raviskeemist koos 5-fluorouratsiili või metotreksaadiga ning teie
              verenäitajatest. Teie arst määrab teile vastava annuse.


             4.VÕIMALIKUD KÕRVALTOIMED

              Nagu kõik ravimid, võib ka Calciumfolinat „Ebewe” põhjustada kõrvaltoimeid, kuigi kõigil neid ei
              teki.
              Kõrvaltoimed on kokkuleppeliselt rühmitatud esinemissageduse alusel alljärgnevalt:
              -    väga sage (rohkem kui 1 kasutajal 10 kohta)
              -    sage (1 kuni 10 kasutajal 100 kohta)
              -    aeg-ajalt (1 kuni 10 kasutajal 1000 kohta)
              -    harv (1 kuni 10 kasutajal 10000 kohta)
              -    väga harv (vähem kui 1 kasutajal 10000 kohta)
              -    teadmata (sagedust ei saa hinnata olemasolevate andmete alusel)


              Mõlemad ravinäidustused

              Immuunsüsteemi häired
              Väga harv: allergilised reaktsioonid, sh lööve (urtikaaria).

              Psühhiaatrilised häired
              Harv: unehäired (insomnia), agiteeritus ja depressioon pärast suuri annuseid.

              Seedetrakti häired
              Harv: seedetrakti häired pärast suuri annuseid.

              Närvisüsteemi häired
              Harv: epilepsiahoogude sagenemine.

              Üldised häired
              Aeg-ajalt: kaltsiumfolinaadi süstimise järgselt on täheldatud palavikku.

              Kombinatsioonravi 5-fluorouratsiiliga

              Üldjuhul sõltub ohutusprofiil 5-fluorouratsiili raviskeemist ja toksilisusest:

              Igakuine raviskeem

              Seedetrakti häired
              Väga sage: oksendamine ja iiveldus.

              Üldised häired
              Väga sage: haavandid suulimaskestal, mis võivad muutuda raskekujuliseks.

              5-fluorouratsiili teised toksilisused (nt neurotoksilisus) ei süvene.

              Nädalane raviskeem

              Seedetrakti häired
              Väga sage: kõhulahtisus kõrgema astme toksilisusega ja dehüdratsioon (vedeliku kaotus), mis vajab
              haiglaravi ning võib lõppeda surmaga.

              Kui ükskõik milline kõrvaltoime muutub tõsiseks või kui te märkate kõrvaltoimet, mida infolehes ei
              ole mainitud, rääkige sellest oma arstile või apteekrile.


              5.   KUIDAS CALCIUMFOLINAT „EBEWE”-T SÄILITADA

              Hoida laste eest varjatud ja kättesaamatus kohas.


             Hoida külmkapis (2°C...8°C).
              Hoida originaalpakendis valguse eest kaitstult.
              Ärge kasutage Calciumfolinat „Ebewe”-t pärast kõlblikkusaega, mis on märgitud pakendil ja etiketil
              pärast „Kõlblik kuni“. Kõlblikkusaeg viitab kuu viimasele päevale.
              Ravimeid ei tohi ära visata kanalisatsiooni kaudu ega koos majapidamisprügiga. Küsige oma
              apteekrilt, kuidas hävitatakse ravimeid, mida enam ei vajata. Need meetmed aitavad kaitsta
              keskkonda.


              6.   LISAINFO

              Mida Calciumfolinat „Ebewe” sisaldab
              -     Toimeaine on kaltsiumfolinaat.
              -     Abiained on naatriumkloriid, süstevesi, naatriumhüdroksiid, lahjendatud vesinikkloriidhape

              Kuidas Calciumfolinat „Ebewe” välja näeb ja pakendi sisu

              Süstelahuse 1 ml sisaldab 12,71 mg kaltsiumfolinaat x 5H 2 O, mis vastab 10 mg foliinhappele.

              Üks ampull (3 ml) sisaldab 30 mg kaltsiumfolinaati.
              Üks ampull (5 ml) sisaldab 50 mg kaltsiumfolinaati.
              Üks ampull (10 ml) sisaldab 100 mg kaltsiumfolinaati.
              Üks viaal (10 ml) sisaldab 100 mg kaltsiumfolinaati.
              Üks viaal (20 ml) sisaldab 200 mg kaltsiumfolinaati.
              Üks viaal (30 ml) sisaldab 300 mg kaltsiumfolinaati.
              Üks viaal (35 ml) sisaldab 350 mg kaltsiumfolinaati.
              Üks viaal (40 ml) sisaldab 400 mg kaltsiumfolinaati.
              Üks viaal (60 ml) sisaldab 600 mg kaltsiumfolinaati.
              Üks viaal (80 ml) sisaldab 800 mg kaltsiumfolinaati.

              Müügiloa hoidja ja tootja
              Ebewe Pharma Ges.m.b.H. Nfg. KG
              A-4866 Unterach, Austria

              Infoleht on viimati kooskõlastatud septembris 2010

              __________________________________________________________________________________

              Järgnev informatsioon on mõeldud ainult meditsiinipersonalile või tervishoiutöötajale:

              Erihoiatused ravimi hävitamiseks ja käsitlemiseks.
              Enne manustamist tuleb kaltsiumfolinaadi süstelahust visuaalselt kontrollida. Süstelahus peab olema
              selge ja kollaka värvusega. Kui lahus on hägune või sisaldab osakesi, ei tohi seda kasutada.
              Kaltsiumfolinaadi süstelahus on mõeldud ainult ühekordseks kasutamiseks. Kasutamata ravim või
              jäätmematerjal tuleb hävitada vastavalt kohalikele seadustele.

              Sobimatus
              Sobimatust on kirjeldatud kaltsiumfolinaadi süstitava ravimvormi ja droperiooli, foskarneti ja
              metotreksaadi süstitavate ravimvormide vahel.

              Droperidool
              1,25 mg/0,5 ml droperidooli segamisel 5 mg/0,5 ml kaltsiumfolinaadiga samas süstlas tekib koheselt
              pretsipitaat, mis on püsiv 5 minutit temperatuuril 25 °C koos järgneva tsentrifuugimisega 8 minutit.
              2,5 mg/0,5 ml droperidooli ja 10 mg/0,5 ml kaltsiumfolinaadi järjestikusel süstimisel kaheharulisse
              (Y-) infusioonisüsteemi ilma selle vahepealse läbiloputuseta tekkis koheselt pretsipitaat.


             Foskarnet
              24 mg/ml foskarnetti koos 20 mg/ml kaltsiumfolinaadiga moodustab häguse kollase lahuse.

              5-fluorouratsiil
              1000 mg Calciumfolinat „Ebewe“-t (100 ml kaltsiumfolinaati 10 mg/ml) koos 5000 mg 5-Fluorouracil
              „Ebewe“ (100 mg 50 mg/ml) ja 40 ml füsioloogilise lahusega on infusioonipumbas (nt „Easy pump“
              tüüpi) stabiilne toatemperatuuril kuni 48 tundi. Teiste segude kohta puuduvad andmed. Seetõttu ei tohi
              Calciumfolinat „Ebewe“ süstelahust segada teiste ravimitega, sh oksaliplatiini või irinotekaaniga.

              Manustamine
              Intravenoosne või intramuskulaarne. Kaltsiumisisalduse tõttu ei tohi kaltsiumfolinaati süstida veeni
              rohkem kui 160 mg minutis. Intravenoosseks infusiooniks võib kaltsiumfolinaati lahjendada 0,9%
              naatriumkloriidi lahuse või 5% glükoosilahusega.

              Kaltsiumfolinaat-kaitse metotreksaadiga ravi korral
              Kaltsiumfolinaadi kasutamisel päästva ravimina oleneb annustamisskeem suuresti metotreksaadi
              manustamisviisist ja annustamisest kõrges või mõõdukas annuses, mistõttu metotreksaadi raviskeem
              määrab kaltsiumfolinaadi kui päästva ravimi annustamisskeemi. Seepärast on kaltsiumfolinaadi
              annustamise ja manustamisviisi määratlemisel kõige parem lähtuda metotreksaadi puhul kasutatavast
              keskmise või suure annusega raviskeemist.

              Tsütotoksiline ravi kombinatsioonis 5-fluorouratsiiliga
              Kasutatakse erinevaid raviskeeme ja annuseid; ühegi annustamise optimaalsust ei ole tõestatud.

              Säilitamine ja kõlblikkusaeg
              Süstelahuse lahjendamisel 0,9% naatriumkloriidi lahuse või 5% glükoosilahusega on keemiline ja
              füüsikaline stabiilsus tõestatud 24 tunni jooksul, kui temperatuur on kuni 25°C. Mikrobioloogilisest
              aspektist tuleb lahust kasutada kohe. Kui lahust ei kasutata kohe, vastutab kasutaja säilitamisaja ja
              -tingimuste  eest,  mis  ei  tohi  ületada  24 tundi  temperatuuril  2°C...8°C,  välja  arvatud  juhul,  kui
              lahjendamine on toimunud kontrollitud ja valideeritud aseptilistes tingimustes.

              Säilitamise eritingimused
              Hoida külmkapis (2°C...8°C).
              Hoida originaalpakendis valguse eest kaitstult.
