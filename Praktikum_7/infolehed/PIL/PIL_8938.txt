

                             PAKENDI INFOLEHT: INFORMATSIOON KASUTAJALE

                                  Salazopyrin EN, 500 mg gastroresistentsed tabletid
                                                    Sulfasalasiin

              Enne ravimi võtmist lugege hoolikalt infolehte.
              -    Hoidke infoleht alles, et seda vajadusel uuesti lugeda.
              -    Kui teil on lisaküsimusi, pidage nõu oma arsti või apteekriga.
              -    Ravim on välja kirjutatud teile. Ärge andke seda kellelegi teisele. Ravim võib olla neile
                   kahjulik, isegi kui haigussümptomid on sarnased.
              -    Kui ükskõik milline kõrvaltoimetest muutub tõsiseks või kui te märkate mõnda kõrvaltoimet,
                   mida selles infolehes ei ole nimetatud, palun rääkige sellest oma arstile või apteekrile.


              Infolehes antakse ülevaade:
              1.   Mis ravim on Salazopyrin EN ja milleks seda kasutatakse
              2.   Mida on vaja teada enne Salazopyrin EN’i võtmist
              3.   Kuidas Salazopyrin EN’i võtta
              4.   Võimalikud kõrvaltoimed
              5.   Kuidas Salazopyrin EN’i säilitada
              6.   Lisainfo



              1.   MIS RAVIM ON SALAZOPYRIN EN JA MILLEKS SEDA KASUTATAKSE

              Ravimi toimeaine sulfasalasiin omab põletikuvastast ja bakteritsiidset toimet ning mõjutab
              immuunsüsteemi. Sulfasalasiin toimib mitmetesse bioloogilistesse süsteemidesse, mis omavad olulist
              osa krooniliste haiguste kulus.

              Salazopyrin EN tablette kasutatakse reumatoidartriidi raviks alates haiguse varasest staadiumist ning
              soole põletikuliste haiguste (haavandiline jämesoole põletik ehk koliit, Crohn’i tõbi) korral.
              Salazopyrin EN tabletid leevendavad haavandilise koliidi ja Crohn’i tõve korral esinevat rasket
              kõhulahtisust ning teda kasutatakse ka selle tekke vältimiseks.
              Salazopyrin EN tablette võib kasutada ka polüartriidiga kulgeva juveniilset reumatoidartriiti (s.o.
              nooruseas esineva reumatoidartriidi alavorm, mille korral on samaaegselt põletikust haaratud mitmed
              liigesed) põdevatel lapspatsientidel alates 6-ndast eluaastast, kui ravi tulemus salitsülaatide või teiste
              mittesteroidsete põletikuvastaste ravimitega ei ole olnud piisav.


              2.   MIDA ON VAJA TEADA ENNE SALAZOPYRIN EN’I VÕTMIST

              Ärge võtke Salazopyrin EN tablette
              -    kui te olete allergiline (ülitundlik) sulfasalasiini, sulfoonamiidide, salitsülaatide (võivad
                   sisalduda ka mõnedes palaviku- ja valuvastastes ravimites) või Salazopyrin EN’i mõne
                   koostisosa suhtes.
              -    kui teil on diagnoositud äge intermiteeruv porfüüria (maksaporfüüria, ensüümipuudulikkusest
                   tulenev teatud vere värvainete suurenenud esinemine).

              Eriline ettevaatus on vajalik ravimiga Salazopyrin EN
              -    kui teil on maksa- või neerupuudulikkus.
              -    kui teil on diagnoositud glükoos-6-fosfaatdehüdrogenaasi puudulikkus.
              -    kui teil on raskekujuline allergia või bronhiaalastma.
              -    lastel, kellel on algstaadiumis süsteemne juveniilne reumatoidartriit.



                                                         1


             Enne ravi alustamist Salazopyrin EN’iga ning korduvalt esimese kolme ravikuu vältel tuleb teha
              täielik vereanalüüs.

              Kui ravi ajal tekivad kurguvalu, palavik, kahvatus, täppverevalumid, või nahakollasus, võib see viidata
              luuüdi pärssimisele, hemolüüsile või maksakahjustusele. Nende nähtude ilmnemisel võtke ühendust
              arstiga.

              Võtmine koos teiste ravimitega
              Palun informeerige oma arsti kui te kasutate või olete hiljuti kasutanud mingeid muid ravimeid, kaasa
              arvatud ilma retseptita ostetud ravimeid.

              Koostoimed võivad tekkida sulfasalasiini ja digoksiini koosmanustamisel, samuti merkaptopuriini või
              selle eelravimi asatiopriini koosmanustamisel sulfasalasiiniga.

              Salazopyrin EN’i võtmine koos toidu ja joogiga
              Tabletid tuleb alla neelata tervelt, mitte purustada ega närida, soovitavalt söögi ajal.

              Kuna sulfasalasiin põhjustab kristalluuriat ja neerukivide teket, tuleb ravi ajal tarvitada piisavalt
              vedelikku.

              Rasedus ja imetamine
              Enne ravimi kasutamist pidage nõu oma arstiga.

              Avaldatud andmetes sulfasalasiini kasutamise kohta rasedatel ei ole toodud tõendeid teratogeensest
              toimest. Salazopyrin EN võib põhjustada foolhappevaegust. Et loodet kahjustavat toimet ei saa
              täielikult välistada, tohib sulfasalasiini raseduse ajal kasutada vaid tungival vajadusel.

              Ravim eritub rinnapiima. Imetamise ajal tuleb Salazopyrin EN’i kasutamisel olla siiski ettevaatlik, eriti
              kui rinnaga toidetakse enneaegseid imikuid.

              Autojuhtimine ja masinatega töötamine
              Salazopyrin EN tabletid ei oma toimet autojuhtimisele ega masinatega töötamisele.

              Oluline teave mõningate Salazopyrin EN’i koostisainete suhtes
              Pakendi esmakordsel avamisel võib tunda atsetooni lõhna. Enne tablettide võtmist hoida purk lühikest
              aega avatuna.


              3.   KUIDAS SALAZOPYRIN EN’I VÕTTA

              Võtke Salazopyrin EN tablette alati täpselt nii nagu arst on teile rääkinud. Kui te ei ole milleski kindel,
              pidage nõu oma arstiga.

              Teie arst määrab annused individuaalselt vastavalt haigusele ja vajadustele.
              Salazopyrin EN tabletid on kaetud, et nad ei lahustuks enne, kui on jõudnud soolestikku. Kaetud
              tablettides ei puutu toimeaine sulfasalasiin kokku mao limaskestaga ja on seetõttu pikaajalises ravis
              paremini talutav. Tabletid tuleb alla neelata tervelt, mitte purustada ega närida.

              Reumatoidartriit:
              Tabletid tuleb manustada soovitavalt söögi ajal. Esmakordsel manustamisel on soovitav annust
              esimese 9 ravipäeva jooksul järk-järgult tõsta.
              Tavaline annustamisskeem täiskasvanutele:

                         1…4 ravipäev         5…8 ravipäev         Alates 9. ravipäevast
              Hommik    1 tablett             1 tablett            2 tabletti
              Õhtu      1 tablett             2 tabletti           2 tabletti


                                                         2


             Lapsed alates 6-ndast eluaastast: polüartriidiga kulgev juveniilne reumatoidartriit: 30 kuni 50 mg/kg
              kehakaalu kohta ööpäevas, jagatuna kaheks võrdseks annuseks. Tavaliselt on maksimaalne
              päevaannus 2 g. Vähendamaks seedetrakti võimalikku talumatust ravimi suhtes, tuleks ravi alustada
              neljandiku kuni kolmandikuga planeeritud säilitusannusest, suurendada ravimi annust kord nädalas,
              jõudes säilitusannuse manustamiseni esimese ravikuu lõpuks.

              Põletikulised soolehaigused:
              Ägeda haigushoo korral kasutatakse tavaliselt alljärgnevaid annuseid:
              Täiskasvanud (k.a. vanurid):
              -     tõsine haiguse ägenemine: 2…4 tabletti 3…4 korda ööpäevas (3…8 g ööpäevas).
              -     keskmise raskusega ja kerge haiguse ägenemine: 2 tabletti 3…4 korda ööpäevas
              Lapsed: 40…60 mg/kg ööpäevas jagatuna 3…6 annuseks.

              Säilitusravi:
              Täiskasvanud (k.a. vanurid): 2 tabletti 2…(3) korda ööpäevas;
              Lapsed: annustamine sõltub lapse kaalust, tavaliselt 20…30 mg/kg ööpäevas, jagatuna 3…6 annuseks.

              Ravi tuleb jätkata nii kaua kui arst on määranud, vastasel korral võib haigus uuesti ägeneda. Tavaliselt
              kestab ravi Salazopyrin EN tablettidega pikka aega.
              Tabletid võetakse sisse soovitavalt koos söögiga. Tabletid peavad olema ööpäevale võimalikult
              ühtlaselt ära jagatud.

              Kui teil on tunne, et Salazopyrin EN’i toime on liiga tugev või liiga nõrk, pidage nõu oma arstiga.

              Kui te võtate Salazopyrin EN’i rohkem kui ette nähtud
              Kõige tavalisemateks üleannustamise sümptomiteks sarnaselt teiste sulfoonamiididega on iiveldus ja
              oksendamine.
              Kui olete võtnud liiga palju tablette, võtke viivitamatult ühendust oma arstiga või minge lähima haigla
              erakorralise meditsiini osakonda. Võtke purk Salazopyrin EN tablettidega endaga kaasa.

              Kui te unustate Salazopyrin EN’i võtta
              Kui unustate ühe annuse võtmata, võtke tablett niipea, kui see teile meenub, välja arvatud juhul, kui on
              aeg juba järgmise annuse jaoks. Sel juhul võtke järgmine annus sel ajal, nagu pidite. Ärge võtke
              kahekordset annust, kui ravim jäi eelmisel korral võtmata.

              Kui teil on lisaküsimusi selle ravimi kasutamise kohta, pidage nõu oma arstiga.


              4.   VÕIMALIKUD KÕRVALTOIMED

              Nagu kõik ravimid, võib ka Salazopyrin EN põhjustada kõrvaltoimeid, kuigi kõigil neid ei teki.

              Salazopyrin EN tablettide manustamisel tekivad võimalikud kõrvaltoimed tavaliselt ravi esimese
              kolme kuu jooksul. Neid kõrvaltoimeid saab leevendada, vähendades paariks päevaks ravimi annust.
              Kõrvaltoimete ilmnemisel informeerige sellest oma arsti ja järgige tema nõuandeid.
              Tavalised kõrvaltoimed (esinevad rohkem kui ühel patsiendil 100-st): peavalu, palavik, iiveldus,
              kõhuvalu, isutus, kõhupuhitus, nõgestõbi, nahasügelus ja lööve. Võimalikud on muutused verepildis,
              nt leukotsüütide hulga vähenemine, makrotsütoos, hemolüütiline aneemia. Võib esineda
              autoantikehade teket.
              Meestel võivad Salazopyrin EN tabletid vähendada spermatosoidide moodustumist, ravimi
              manustamise lõpetamisel see toime möödub.
              Harva võivad tekkida pearinglus, uimasus, kohin kõrvus, depressioon, võib ilmneda toime luuüdile
              (agranulotsütoos <3 kuud pärast ravi alustamist).
              Väga harva (esinevad vähem kui ühel patsiendil 1000-st) võivad tekkida muutused verepildis
              (trombotsüütide hulga vähenemine, raske aneemia, trombotsütopeenia), liigese- ja lihasvalud,
              perifeerne neuropaatia ning toime kesknärvisüsteemile (aseptiline meningiit (ajukelmepõletik),
              entsefalopaatia), neerudele (nefrootiline sündroom, valk uriinis, veri uriinis, kristalluuria,

                                                         3


             interstitsiaalne nefriit), maksale, põrnale ja kõhunäärmele (kõhunäärmepõletik). Võib tekkida eluohtlik
              sooltepõletik (pseudomembranoosne koliit). Suureneda võib juuste väljalangemine ja tekkida
              nahahaigused (nt eksfoliatiivne dermatiit, Lichen planus). Väga harva esineb maitse- ja lõhnaaistingute
              muutusi.
              Harvadel juhtudel võib esineda ülitundlikkusreaktsioone. Nendeks on päikesevalguse poolt
              põhjustatud nahareaktsioonid, näo turse, hingamisraskused, köha, kurguvalu, väsimus, kõrge palavik
              ja iiveldus, seerumtõbi.
              Harva võivad ravimi toimel nahk ja organismi eritised (nt higi, sülg, uriin ja pisaravedelik) muutuda
              kollaseks.
              Noorusea ehk juveniilse reumatoidartriidiga patsientidel ilmneda võivad kõrvaltoimed sarnanevad
              eelpool loetletud võimalike kõrvaltoimetega. Lisaks võib süsteemse kuluga juveniilse
              reumatoidartriidi korral esineda seerumtõve-laadset sündroomi (iseloomulikud on palavik, iiveldus,
              oksendamine, peavalu, nahapunetus ja maksafunktsiooni näitajate muutumine).

              Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida
              selles infolehes ei ole nimetatud, palun rääkige sellest oma arstile.


              5.   KUIDAS SALAZOPYRIN EN’I SÄILITADA

              Hoida laste eest varjatud ja kättesaamatus kohas.

              Hoida temperatuuril kuni 30 °C.

              Ärge kasutage Salazopyrin EN tablette pärast kõlblikkusaega, mis on märgitud pakendil.
              Kõlblikkusaeg viitab kuu viimasele päevale.

              Ravimeid ei tohi ära visata kanalisatsiooni kaudu ega koos majapidamisprügiga. Küsige oma
              apteekrilt, kuidas hävitatakse ravimeid, mida enam ei vajata. Need meetmed aitavad kaitsta keskkonda.


              6.   LISAINFO

              Mida Salazopyrin EN sisaldab:

              -    Toimeaine on sulfasalasiin. Üks gastroresistentne tablett sisaldab 500 mg sulfasalasiini.
              -    Abiained on
                   Tableti sisu: maisitärklis, magneesiumstearaat, kolloidne ränidioksiid
                   Tableti kate: tselluloosatsetaatftalaat, propüleenglükool
                   Poleer: talk, makrogool 20 000, karnaubavaha, iseemulgeeruv glütseroolmonostearaat, valge
                   mesilasvaha.

              Kuidas Salazopyrin EN välja näeb ja pakendi sisu

              Salazopyrin EN-tabletid on pakendatud spetsiaalse korgiga plastikpurki, lihtsustamaks reumaatilise
              liigeshaigusega patsiendil pakendi avamist. Ühes purgis on 100 tabletti.

              Müügiloa hoidja

              Pfizer Enterprises SARL
              Rond-Point du Kirchberg
              51, Avenue J.F.Kennedy
              L-1855 Luxembourg

              Tootja

              Kemwell AB

                                                         4


             Björkgatan 30
              SE-751 82 Uppsala
              Rootsi

              Lisaküsimuste tekkimisel selle ravimi kohta pöörduge palun müügiloa hoidja kohaliku esindaja poole.

              Pfizer Luxembourg SARL Eesti filiaal
              Pirita tee 20
              10127 Tallinn
              Tel. 6 405 328


              Infoleht on viimati kooskõlastatud märtsis 2007







































                                                         5
