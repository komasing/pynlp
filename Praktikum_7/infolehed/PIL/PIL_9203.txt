

                             PAKENDI INFOLEHT: INFORMATSIOON KASUTAJALE

                                                ORTOFEN, 20 mg/g salv
                                                       Diklofenak


                 Lugege infolehte hoolikalt, sest siin on teile vajalikku teavet.
                 Ehkki seda ravimit on võimalik osta ilma retseptita, peate parima ravitulemuse saamiseks
                 kasutama ORTOFEN salvi täpselt juhistele vastavalt.
                 –  Hoidke infoleht alles, et seda vajadusel uuesti lugeda.
                 –  Lisainformatsiooni saamiseks pidage nõu oma arsti või apteekriga.
                 –  Kui haigussümptomid süvenevad ega leevendu, peate oma arstiga ühendust võtma.
                 –  Kui  ükskõik  milline  kõrvaltoimetest  muutub  tõsiseks,  või  kui  te  märkate  mõnda
                 kõrvaltoimet, mida selles infolehes ei ole nimetatud, palun rääkige sellest oma arstile või
                 apteekrile.


                 Infolehes antakse ülevaade:
                 1. Mis ravim on ORTOFEN ja milleks seda kasutatakse
                 2. Mida on vaja teada enne ORTOFEN’i kasutamist
                 3. Kuidas ORTOFEN’i kasutada
                 4. Võimalikud kõrvaltoimed
                 5. Kuidas ORTOFEN’i säilitada
                 6. Lisainfo


                 1. MIS RAVIM ON ORTOFEN JA MILLEKS SEDA KASUTATAKSE

                 ORTOFEN     salvi toimeaine  diklofenak  kuulub   valuvaigistavate ja  mittesteroidsete
                 põletikuvastaste ainete rühma.

                 ORTOFEN salvi kasutatakse nõrga kuni mõõduka valu ja põletiku paikseks leevendamiseks
                 pehmete kudede valulike ja põletikuliste seisundite korral.


                 2.  MIDA ON VAJA TEADA ENNE ORTOFEN’I KASUTAMIST

                 Ärge kasutage ORTOFEN salvi
                 -   kui  te olete ülitundlik toimeaine diklofenaki  või ORTOFEN  salvi  mõne  koostisosa
                      suhtes;
                 -   kui te olete ülitundlik atsetüülsalitsüülhappe või teiste mittesteroidsete põletikuvastaste
                      ainete (ibuprofeen, ketoprofeen, metamisool ehk analgiin, butadioon jt) suhtes;
                 -   kui  teil on lahtised  haavad, nahapõletikud  või -infektsioonid;  ärge  määrige  ravimit
                      ekseemile;
                 -   limaskestadele;
                 -   lastel või noorukitel, sest  kasutamise kohta  selles  vanuserühmas  puuduvad piisavad
                      andmed;
                 -   raseduse viimasel kolmel kuul.


                Eriline ettevaatus on vajalik ravimiga ORTOFEN
                 -   kui teil on astma või heinapalavik, ninalimaskestade turse (ninapolüübid), krooniline
                      kopsuhaigus või krooniline hingamisteede infektsioon (nakkus);
                 -   kui te olete ülitundlik valuvaigistite ja reumavastaste ravimite suhtes, siis on suurem
                      risk astmahoogude, paiksete naha ja limaskesta turse (Quincke ödeem) või nõgeslööbe
                      (urtikaaria) tekkeks;
                 -   kui teil on mõni teine ravim põhjustanud allergilisi reaktsioone.
                 Salv võib suurendada tundlikkust UV-kiirgusele (loomulik ja kunstlik päikesevalgus). Selle
                 vältimiseks  soovitatakse  vältida   ravitava   kehapiirkonna   kokkupuudet     otsese
                 päikesevalgusega;
                 Vältida salvi sattumist limaskestadele, silma või vigastatud nahale.

                 Kasutamine koos teiste ravimitega
                 Palun  informeerige  oma  arsti,  kui  te  kasutate  või  olete  hiljuti  kasutanud  mingeid  muid
                 ravimeid,  kaasa  arvatud  ilma  retseptita  ostetud  ravimeid.  Kui  te  kasutate  samal  ajal
                 ORTOFEN salviga suu kaudu manustatavaid mittesteroidseid põletikuvastaseid aineid, võib
                 suureneda kõrvaltoimete risk.

                 Rasedus ja imetamine
                 Enne ravimi kasutamist pidage nõu arsti või apteekriga.
                 Raseduse esimesel kuuel kuul võib ORTOFEN salvi kasutada ainult pärast riski ja kasu suhte
                 hoolikat kaalumist. ORTOFEN salvi ei tohi kasutada raseduse viimasel kolmel kuul.

                 Toimeaine diklofenak imendub rinnapiima väikeses koguses. Imetamise ajal tuleks võimaluse
                 korral vältida salvi kandmist suurtele nahapindadele ja pikaajalist kasutamist. Tuleb vältida
                 imiku otsest kontakti salviga.

                 Oluline teave mõningate ORTOFEN salvi koostisainete suhtes
                 Salv sisaldab bensüülbensoaati, mis võib ärritada kergelt nahka, silmi ja limaskesti.


                 3.  KUIDAS ORTOFEN’I KASUTADA

                 Kasutage ORTOFEN salvi alati täpselt nii, nagu arst on teile rääkinud. Kui te ei ole milleski
                 kindel, pidage nõu arsti või apteekriga.
                 Esmakordsel kasutamisel  tuubi avamiseks keerake kork  tagurpidi ning  suruge  vastu  tuubi
                 otsas olevat fooliumkilet.
                 Kandke 2…4 g (pähklisuurune kogus) salvi õhukese kihina ravitavale kehapinnale 3...4 korda
                 ööpäevas. Maksimaalne ööpäevane annus on 8 g salvi. Ravikuuri kestus on individuaalne
                 (1...14 päeva) ning sõltub haiguse iseloomust ja raskusastmest. Kehapinda ei soovitata katta
                 sidemega. Jälgige, et lapsed ei puudutaks kätega kehapinda, millele on kantud ravimit.

                 Kui teil on tunne, et ORTOFEN salvi toime on liiga tugev või liiga nõrk, rääkige sellest
                 arstile või apteekrile.
                 ORTOFEN salv on ainult välispidiseks kasutamiseks. Mitte alla neelata!

                 Kui te kasutate ORTOFEN’i rohkem kui ette nähtud
                 Kuna toimeaine diklofenaki süsteemne (kogu organismiga seotud) imendumine on vähene, ei
                 ole mürgistus  ravimi  paiksel  manustamisel  tõenäoline. Salvi  juhuslikust üleannustamisest


                tingituna võivad tekkida kogu organismiga seotud kõrvaltoimed (vt punkt 4 „VÕIMALIKUD
                 KÕRVALTOIMED“).

                 Mida teha, kui kogemata ORTOFEN salvi alla neelate?
                 Salvi  allaneelamine  ei  ole  üldjuhul  eluohtlik.  Salvi  valest  kasutamisest  tingituna  võivad
                 tekkida kogu   organismiga   seotud   kõrvaltoimed   (vt  punkt   4.  VÕIMALIKUD
                 KÕRVALTOIMED).
                 Igaks juhuks on siiski soovitatav pöörduda arsti poole.

                 Kui te unustate ORTOFEN salvi kasutada
                 Kasutage salvi niipea, kui see teile meenub, kuid ärge kandke nahale korraga suuremat kogust
                 kui tavaliselt ja seejärel jätkake ravi nagu tavaliselt. Ärge kasutage kahekordset annust kui
                 salv jäi eelmisel korral kasutamata.

                 Kui teil on lisaküsimusi selle ravimi kasutamise kohta, pidage nõu oma arsti või apteekriga.


                 4.  VÕIMALIKUD KÕRVALTOIMED

                 Nagu kõik ravimid, võib ka ORTOFEN põhjustada kõrvaltoimeid, kuigi kõigil neid ei teki.
                 Paiksed kõrvaltoimed
                 Võivad  tekkida  paiksed  nahareaktsioonid,  näiteks  nahakipitus,  nahapunetus,  sügelemine;
                 ülitundlikkusreaktsioonid või paiksed allergilised reaktsioonid (kontaktdermatiit, nahalööve).
                 Salv võib suurendada tundlikkust UV-kiirgusele (loomulik ja kunstlik päikesevalgus).
                 Kogu organismiga seotud kõrvaltoimed
                 Salvi kasutamisel pikaajaliselt ja/või suurtes kogustes ning valest kasutamisest või juhuslikust
                 üleannustamisest  tingituna  võivad  tekkida  kogu  organismiga  seotud  kõrvaltoimed  –
                 seedetrakti häired (valud ülakõhus, iiveldus, kõhupuhitus, isutus) ja/või närvisüsteemi häired
                 (peavalu, pearinglus, uimasus).
                 Kui salvi kasutus on põhjustanud mürgistuse, tuleb ravida vastavaid haigusnähte. Spetsiifiline
                 vastumürk puudub.

                 Kui ükskõik milline kõrvaltoime muutub tõsiseks või kui te märkate mõnda kõrvaltoimet,
                 mida selles infolehes ei ole nimetatud, palun rääkige sellest oma arstile.


                 5.  KUIDAS ORTOFEN’I SÄILITADA

                 Hoida laste eest varjatud ja kättesaamatus kohas.
                 Hoida temperatuuril kuni 25ºC.
                 Mitte hoida külmkapis.
                 Mitte lasta külmuda.

                 Ärge  kasutage  ORTOFEN  salvi  pärast  kõlblikkusaega,  mis  on  märgitud  pakendil.
                 Kõlblikkusaeg viitab kuu viimasele päevale.

                 Ravimeid ei tohi ära visata kanalisatsiooni kaudu ega koos majapidamisprügiga. Küsige oma
                 apteekrilt, kuidas hävitatakse ravimeid, mida enam ei vajata. Need meetmed aitavad kaitsta
                 keskkonda.


                6.LISAINFO

                 Mida ORTOFEN salv sisaldab
                 - Toimeaine on diklofenaknaatrium. 1 gramm salvi sisaldab 20 mg diklofenaknaatriumi.
                 - Abiained on bensüülbensoaat, karbomeer, polüsorbaat 80, naatriumhüdroksiid, imiiduurea ja
                 puhastatud vesi.

                 Kuidas ORTOFEN salv välja näeb ja pakendi sisu
                 ORTOFEN salv on valge või peaaegu valge värvusega salv.
                 Alumiiniumtuub. Tuubis on 30 g või 50 g salvi.

                 Müügiloa hoidja
                 AS GRINDEKS.
                 Krustpils iela 53,
                 Rīga,
                 LV-1057, Läti
                 Tel.: +371 7083205
                 Faks: +371 7083505

                 Tootja
                 Tallinna Farmaatsiatehase AS
                 Tondi 33,
                 11316 Tallinn,
                 Tel: 612 0201

                 Lisaküsimuste  tekkimisel  selle  ravimi  kohta  pöörduge  palun  müügiloa  hoidja  kohaliku
                 esindaja poole:
                 AS Grindeks Eesti filiaal
                 Tondi 33,
                 11316 Tallinn
                 Tel.: +372 6120224
                 Faks: +372 6120331

                 Infoleht on viimati kooskõlastatud märtsis 2011.
