

                             PAKENDI INFOLEHT: INFORMATSIOON KASUTAJALE

                                         Regaine, 20 mg/ml nahalahus
                                         Regaine, 50 mg/ml nahalahus
                                                Minoksidiil

              Lugege infolehte hoolikalt, sest siin on teile vajalikku teavet.
              Ehkki seda ravimit on võimalik osta ilma retseptita, peate parima ravitulemuse saamiseks kasutama
              Regaine’t täpselt juhistele vastavalt.
              -  Hoidke infoleht alles, et seda vajadusel uuesti lugeda.
              -  Lisainformatsiooni saamiseks pidage nõu apteekriga.
              -  Kui haigussümptomid süvenevad ega leevendu, peate oma arstiga ühendust võtma.
              -  Kui ükskõik milline kõrvaltoimetest muutub tõsiseks, või kui te märkate mõnda kõrvaltoimet,
                 mida selles infolehes ei ole nimetatud, palun rääkige sellest oma arstile või apteekrile.

              Infolehes antakse ülevaade:
              1.    Mis ravim on Regaine ja milleks seda kasutatakse
              2.    Mida on vaja teada enne Regaine kasutamist
              3.    Kuidas Regaine kasutada
              4.    Võimalikud kõrvaltoimed
              5.    Regaine säilitamine
              6.    Lisainfo


              1.   MIS RAVIM ON REGAINE JA MILLEKS SEDA KASUTATAKSE

              Regaine 20 mg/ml nahalahuse 1 ml sisaldab toimeainena minoksidiili 20 mg (2%).
              Regaine 50 mg/ml nahalahuse 1 ml sisaldab toimeainena minoksidiili 50 mg (5%).

              Regaine’t kasutatakse päriliku juuksekao (androgeense alopeetsia) raviks meestel ja naistel.

              Paikselt kasutatav minoksidiil stimuleerib juuksekasvu päriliku juuksekao (androgeense alopeetsia)
              korral, mis meestel väljendub lagipea kiilastumises ning naistel difuusse juuksekao või juuste
              hõrenemisena. Minoksidiili toimemehhanism on lõpuni kindlaks tegemata, kuid minoksidiil on
              võimeline peatama juuksekao ning taastama juuksekasvu.

              Kuidas Regaine toimib?
              Päriliku juuste väljalangemisega meestele ja naistele on tüüpiline juuste hõrenemine alates lagipea
              piirkonnast.

              Uute juuste kasv võtab aega vähemalt 4...8 kuud. Juuste väljalangemine stabiliseerub kolme kuu
              jooksul. Parim tulemus võib meestel ilmneda alles 12 kuu ja naistel 8 kuu möödudes.
              Toime algus ja juuste tihenemise aste on patsienditi erinev. Kui juuksed hakkavad kasvama, on teie
              uued juuksekarvad tõenäoliselt pehmed ja udemetaolised (vellusjuuksed) ning esialgu peaaegu
              märkamatud.
              Ravi jätkamisel muutub juuksekasv tihedamaks ja uued juuksekarvad tumedamaks, hakates sarnanema
              olemasolevate juuste struktuuri ja värviga.
              Kui te lõpetate ravi, peatub uute juuste kasv ning 3...4 kuu möödudes taastub ravieelne seisund.
              Kaugelearenenud juuksekadu ja üle kümne aasta esinenud kiilaspäisus alluvad ravile halvemini.


              2.    MIDA ON VAJA TEADA ENNE REGAINE KASUTAMIST

              Ärge kasutage Regaine’t:

              -  kui te olete ülitundlik (allergiline) minoksidiili või ravimi koostises olevate abiainete suhtes;


                                                        1


             -kui teil on tekkinud järsk juuste väljalangemine raseduse, sünnituse või kilpnäärmehaiguse
                 järgselt;
              -  kui teil esineb juuste koldeline väljalangemine ja sellega kaasneb peanaha põletik;

              Regaine lahust ei tohi kasutada üle 65-aastased ega alla 18-aastased patsiendid.

              Kui Te ei tea täpselt, mis on Teie juuste väljalangemise põhjuseks, pöörduge oma arsti poole.

              Mida tuleb tähele panna enne Regaine kasutamist?

              Enne Regaine kasutamist peab veenduma, et peanahk on normaalne ja terve.

              Kui teie peanahk on põletikuline, punetav, ärritunud või valulik (näiteks päikesepõletuse või
              dermatiidi tõttu), tuleb ravimit kasutada ettevaatusega.
              Regaine’t ei tohi nahale kanda koos teiste välispidiste ravimitega (salvid, kreemid, losjoonid jne).

              Regaine sisaldab propüleenglükooli, mis võib tekitada naha ärritust.

              Kuna Regaine sisaldab alkoholi, võib see ärritada teie peanahka. Enamasti on tegemist mööduva
              kõrvalnähuga. Kui ärritus peaks püsima, palun lõpetage Regaine kasutamine ja pidage nõu oma
              arstiga.
              Kui Regaine satub kogemata silma, suhu või nahavigastustele, loputage vastavat piirkonda voolava
              jaheda veega.

              Regaine juhuslik allaneelamine võib põhjustada vererõhu- ja vereringehäireid. Seetõttu kasutatakse
              ravimit ainult välispidiselt.
              Pihustatud ravimi sissehingamist peab vältima.

              Kui teil esineb südamevereringe haigusi (nt kõrgenenud vererõhk), palun konsulteerige enne Regaine
              kasutamist oma arstiga.

              Kasutamine koos teiste ravimitega:

              Palun informeerige oma arsti, kui te kasutate või olete hiljuti kasutanud mingeid muid ravimeid, kaasa
              arvatud ilma retseptita ostetud ravimid.
              Regaine’t ei tohi nahale kanda koos teiste välispidiste ravimitega (salvid, kreemid, losjoonid jne).

              Rasedus ja imetamine:

              Ravimit ei kasutata rasedatel ja rinnaga toitvatel emadel.


              3.    KUIDAS REGAINE NAHALAHUST KASUTADA

              1.  Ravim tuleb kanda kuivale või käterätikuga kuivatatud peanahale.
              2.  Kandke 1 ml lahust kaks korda päevas (12-tunnise ajavahega) otse väljalangenud juuste
                   piirkonda.
              3.  Ärge ületage annust 1 ml Regaine’t ühe kasutamiskorra kohta ja ärge kasutage ravimit
                   sagedamini kui 2 korda päevas (teie juuksed ei hakka sellest kiiremini kasvama).
              4.  Jaotage Regaine õrnalt aplikaatori või sõrmeotste abil peanahale (mitte sisse masseerida!),
                   alustades ravi juuksekaost haaratud ala keskelt.
              5.  Peske seejärel hoolikalt käed, et Regaine lahust ei satuks tahtmatult teie kätega muudesse
                   kehapiirkondadesse.

              Kui teil on tunne, et Regaine toime on liiga tugev või liiga nõrk, rääkige sellest oma arstile või
              apteekrile.


                                                        2


             Aplikaatorite kasutamisjuhend:

              A. Pihusti. Sobib eriti Regaine kandmiseks peanaha suurtele pindadele.

              1.  Eemaldage väline kattekork ja sisemine kork.
              2.  Asetage pihusti pudeli külge ja keerake tugevalt kinni. Eemaldage läbipaistev kork.
              3.  Suunake pihusti peanaha juuksekaost haaratud ala keskele ja pressige pihustit üks kord ning
                 määrige sõrmeotstega Regaine ühtlaselt kogu alale. Saavutamaks 1ml suurust annust tuleb pihustit
                 pressida 6 korda. Vältige pihustatud ravimi sissehingamist.
              4.  Pärast manustamist sulgege pudel välise kattekorgiga.

              B. Pikendatud otsikuga pihusti. Sobib eriti Regaine kandmiseks peanaha väikestele pindadele
              või juuste alla.


              1. Pikendatud otsikuga pihusti kasutamiseks peate esmalt paigaldama pudelile tavalise pihusti
              vastavalt eelpool kirjeldatule (vt A 1-2).
              2. Tõmmake pihusti otsast ära väike pihusti pea; asetage pikendatud otsik pihusti vardale ning suruge
              tugevalt kinni .Eemaldage pikendatud otsiku otsast väike kork.
              3. Suunates pihusti peanaha juuksekaost haaratud ala keskele, pressida pihustit üks kord ning määrida
              sõrmeotstega Regaine ühtlaselt kogu alale. Saavutamaks 1 ml suurust annust tuleb pihustit pressida 6
              korda. Vältida pihustatud ravimi sissehingamist.
              4. Pärast manustamist sulgeda pihusti pikendatud otsik vastava korgiga.

              C. Kummiotsik. Sobib eriti Regaine kandmiseks peanaha väikestele pindadele.

              1.  Eemaldage väline kattekork ning väike sisemine kork.
              2.  Paigutage kummiotsik pudelile ja keerake tugevalt kinni.
              3.  Pigistage püstises asendis pudelit ühe korra, et täita pudeli ülemist kambrit musta jooneni. Kamber
                 sisaldab seejärel üht täisannust (1 ml lahust).
              4. Hoida pudelit pea peale pööratud asendis ning hõõruda otsikuga peanahka, et katta kogu
                 juuksekaost haaratud ala ravimiga, kuni kambri tühjenemiseni.
              5. Pärast manustamist sulgege pudel välise kattekorgiga.


              4.    VÕIMALIKUD KÕRVALTOIMED

              Nagu kõik ravimid, võib ka Regaine põhjustada kõrvaltoimeid.

              Kõige sagedasemad kõrvaltoimed on nahareaktsioonid, nagu paikne nahaärritus ja –punetus, kuiv ja
              ketendav nahk või ekseem.

              Ravi alguses (umbes 2...6 nädalat) ja samuti pärast ravi lõppu võib juuste väljalangemine
              intensiivistuda, kuna vanad juuksed langevad välja ja karvanääpsud valmistuvad ette uute juuste
              kasvuks.

              Kui teil tekib Regaine ravi ajal järsk valu rindu, südamepekslemine või vererõhu langus, lõpetage
              Regaine kasutamine ja pöörduge arsti poole. Sama kehtib ka minestuse ja/või pearingluse, kehakaalu
              ebaselge suurenemise (põhjustatud tursetest), käte-jalgade turse ning peanaha püsiva ärrituse või
              punetuse korral.

              Harvadel juhtudel võib ravi põhjustada kehakarvade soovimatut kasvu, naistel muuhulgas näokarvade
              kasvu.

              Harvadel juhtudel esineb juuksevärvi ja -struktuuri muutusi. See on võimalik hallide juuste või
              keemiliselt töödeldud juuste puhul, vees (basseinis) ujumisel või kui Regaine lahuse värvus on
              muutunud.


                                                        3


             Kui ükskõik milline kõrvaltoimetest muutub tõsiseks või kui te märkate kõrvaltoimet, mida selles
              infolehes ei ole nimetatud, palun rääkige sellest oma arstile või apteekrile.


              5.      KUIDAS REGAINE SÄILITADA

              Hoida laste eest varjatud ja kättesaamatus kohas.
              See ravimpreparaat ei vaja säilitamisel eritingimusi.
              Mitte kasutada pärast pakendil märgitud kõlblikkusaja lõppu.

              Ravimeid ei tohi ära visata kanalisatsiooni kaudu ega koos majapidamisprügiga. Küsige oma
              apteekrilt, kuidas hävitatakse ravimeid, mida enam ei vajata. Need meetmed aitavad kaitsta
              keskkonda.

              TÄHTIS!

              Alkoholisisalduse tõttu on Regaine süttiv. Seetõttu ei soovitata Regaine kasutamise ajal suitsetada ega
              viibida lahtise tule või teiste kuumaallikate läheduses. Kasutage pihustit ettevaatusega.


              6.   LISAINFO


              Mida Regaine sisaldab:

              -  Toimeaine on minoksidiil
              -  Abiained on alkohol, propüleenglükool, puhastatud vesi

              Kuidas Regaine välja näeb ja pakendi sisu:

              Pakend: 60 ml nahalahust pudelis. Pakend sisaldab pihustit, pikendusotsikut ja kummist otsikut.

              Müügiloa hoidja ja tootja

              Müügiloa hoidja
              McNeil Products Ltd.
              c/o Johnson & Johnson,
              Foundation Park, Roxborough Way,
              Maidenhead, Berkshire, SL 6 3 UG,
              Ühendkuningriik

              Tootjad
              Janssen Cilag S.A.
              Domaine de Maigremont
              27100 Val De Reuil
              Prantsusmaa

              Lisaküsimuste tekkimisel selle ravimi kohta pöörduge palun müügiloa hoidja kohaliku esindaja
              poole.
              Cilag GmbH International
              Lõõtsa 2A, 11415 Tallinn
              Tel: 617 74 20


              Infoleht on viimati kooskõlastatud aprillis 2010


                                                        4
