

                             PAKENDI INFOLEHT: INFORMATSIOON KASUTAJALE

                                 TERTENSIF, 2,5 mg õhukese polümeerikattega tabletid
                                                    Indapamiid

           Enne ravimi võtmist lugege hoolikalt infolehte.
           -  Hoidke infoleht alles, et seda vajadusel uuesti lugeda.
           -  Kui teil on lisaküsimusi, pidage nõu oma arsti või apteekriga.
           -  Ravim on välja kirjutatud teile. Ärge andke seda kellelegi teisele. Ravim võib olla neile kahjulik, isegi
               kui haigussümptomid on sarnased.
           -  Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida selles
               infolehes ei ole nimetatud, palun rääkige sellest oma arstile või apteekrile.

           Infolehes antakse ülevaade:
           1.   Mis ravim on Tertensif ja milleks seda kasutatakse
           2.   Mida on vaja teada enne Tertensif’i võtmist
           3.   Kuidas Tertensif’i võtta
           4.   Võimalikud kõrvaltoimed
           5.   Kuidas Tertensif’i säilitada
           6.   Lisainfo



           1.    MIS RAVIM ON TERTENSIF JA MILLEKS SEDA KASUTATAKSE

           Üks tablett sisaldab 2,5 mg indapamiidi. See ravim on vererõhku alandava toimega diureetikum, mida
           kasutatakse arteriaalse hüpertensiooni raviks.

           Tertensif on vererõhku alandava toimega ravim, mida kasutatakse kõrge vererõhu (hüpertensiooni) raviks.

           Need on õhukese polümeerikattega tabletid, mille toimeaine on indapamiid.
           Indapamiid on diureetikum. Enamik diureetikume suurendavad uriini hulka. Indapamiid erineb teistest
           diureetikumidest selle poolest, et ta ei suurenda palju uriini hulka.


           2.    MIDA ON VAJA TEADA ENNE TERTENSIF’i VÕTMIST

           Ärge võtke Tertensif’i:
           • kui te olete allergiline (ülitundlik) indapamiidi, teiste sulfoonamiidide või Tertensif'i mõne koostisosa
           suhtes;
           • kui teil on raske neeruhaigus;
           • kui teil on raske maksahaigus või teil on haigus, mida nimetatakse maksa entsefalopaatiaks (ajuhaigus, mis
           mõjutab teadvust);
           • kui teil väheneb kaaliumisisaldus veres.

           Eriline ettevaatus on vajalik ravimiga Tertensif:
           -  - kui teil on maksahaigus;
           -  - kui teil on suhkurtõbi;
           -  - kui teil on podagra;
           -  - kui teil on südamerütmi häired või neeruhaigus;
           -  - kui teil on vaja minna kõrvalkilpnäärme kontrollile.

           Te peaksite ütlema oma arstile, kui teil on esinenud valgustundlikkuse reaktsioone.

           Arst võib lasta teil teha vereanalüüse, et kontrollida, kas naatriumi või kaaliumitase on alanenud või
           kaltsiumitase suurenenud.


          Kui te arvate, et teil on mõni eelpool nimetatud haigus või kui teil on küsimusi või kahtlusi selle ravimi
           võtmise kohta, pidage nõu arsti või apteekriga.

           Võtmine koos teiste ravimitega
           Palun informeerige oma arsti, kui te kasutate või olete hiljuti kasutanud mingeid muid ravimeid, kaasa
           arvatud ilma retseptita ostetud ravimeid.
           Tertensif’i ei tohi manustada koos liitiumiga (depressiooniravim) vere liitiumitase suurenemise ohu tõttu.
           Informeerige kindlasti oma arsti, kui te kasutate mõnda järgmistest ravimitest:
           -  südamerütmi häirete ravimid (näiteks kinidiin, hüdrokinidiin, disopüramiid, amiodaroon, sotalool,
               ibutiliid, dofetiliid, digitaalis);
           -  ravimid, mida kasutatakse vaimsete häirete raviks, nagu depressioon, ärevus, skisofreenia (nt
               tritsüklilised antidepressandid, antipsühhootikumid, neuroleptikumid);
           -  bepridiil (stenokardiaravim, stenokardia sümptomiks on terav valu rinnus);
           -  tsisapriid, difemaniil (seedetrakti häirete ravim);
           -  sparfloksatsiin, moksifloksatsiin (antibiootikumid);
           -  halofantriin (parasiitidevastane ravim, mida kasutatakse osade malaaria vormide korral);misolastiin
               (allergiaravim, näiteks heinapalaviku korral);
           -  pentamidiin (kasutatakse osade kopsupõletiku vormide korral);
           -  misolastiin (allergiaravim, näiteks heinapalaviku korral);
           -  mittesteroidsed põletikuvastased ravimid, mida kasutatakse valuvaigistitena (näiteks ibuprofeen) või
               atsetüülsalitsüülhappe suured annused;
           -  angiotensiini konverteeriva ensüümi (AKE) inhibiitorid (kasutatakse kõrge vererõhu ja
               südamepuudulikkuse raviks);
           -  suukaudsed kortikosteroidid, mida kasutatakse näiteks astma ja reumatoidartriidi raviks;
           -  stimuleerivad kõhulahtistid;
           -  baklofeen (kasutatakse lihasjäikuse raviks sclerosis multiplex korral);
           -  kaaliumi säästvad diureetikumid (amiloriid, spironolaktoon, triamtereen);
           -  metformiin (suhkurtõve ravim);
           -  joodi sisaldavad kontrastained (kasutatakse röntgenpildi tegemiseks);
           -  kaltsiumi tabletid või teised kaltsiumit sisaldavad lisaained;
           -  tsüklosporiin, takroliimus või teised immuunsust mahasuruvad ravimid, mida kasutatakse pärast organite
               siirdamist, autoimmuunhaiguste, raskete reumaatiliste või dermatoloogiliste haiguste korral;
           -  tetrakosaktiid (kasutatakse Crohn’i tõve korral).

           Sportlased
           Sportlased peaksid arvesse võtma, et see ravim sisaldab toimeainet, mis võib anda positiivse reaktsiooni
           dopingutestis.

           Rasedus ja imetamine
           Seda ravimit ei ole soovitatav kasutada raseduse ajal. Raseduse korral tuleb alustada niipea kui võimalik
           alternatiivset ravi. Palun öelge oma arstile, kui te olete rase või soovite rasedaks jääda
           Toimeaine eritub rinnapiima. Rinnaga toitmine ei ole selle ravimi võtmise ajal soovitatav.

           Enne ravimi kasutamist pidage nõu arstiga.


           Autojuhtimine ja masinatega töötamine
           Seoses vererõhu langusega võivad avalduda pearinglus või väsimus (vt lõik 4). Need kõrvaltoimed esinevad
           suurema tõenäosusega pärast ravi alustamist ja pärast annuse suurendamist. Kui see juhtub, tuleb hoiduda
           autojuhtimisest ja teistest tähelepanu nõudvatest tegevustest. Siiski esineb neid kõrvaltoimeid ravimi
           võtmisel vastavalt arsti juhistele harva.

           Oluline teave mõningate Tertensif´i koostisainete suhtes
           See ravim sisaldab laktoosmonohüdraati. Kui arst on teile öelnud, et te ei talu teatud suhkruid, peate te enne
           ravimi kasutamist konsulteerima arstiga.


          3. KUIDAS TERTENSIF´i VÕTTA

           Kasutamisjuhend
           Ravimit soovitatakse võtta ühekordse annusena, eelistatult hommikul.
           Võtke tablett piisava koguse veega – soovitatavalt kuni üks klaasitäis.
           Tavaline annus on üks tablett ööpäevas.
           Kõrge vererõhu ravi kestab tavaliselt eluaeg.

           Kui te võtate Tertensif’i rohkem kui ette nähtud
           Kui te olete võtnud rohkem tablette kui vaja, võtke otsekohe ühendust arsti või apteekriga.
           Liiga suur annus Tertensif SR’i võib põhjustada iiveldust, oksendamist, madalat vererõhku, krampe,
           pearinglust, uimasust, segasust ja muutusi uriinihulgas.
           Kui te unustate Tertensif’i võtta
           Kui te unustate Tertensif’i annuse võtta, võtke järgmine annus tavalisel ajal.
           Ärge võtke kahekordset annust, kui annus jäi eelmisel korral võtmata.

           Kui te lõpetate Tertensif’i võtmise
           Kuna kõrge vererõhu ravi kestab tavaliselt eluaeg, peaksite enne ravimi võtmise lõpetamist konsulteerima
           arstiga.
           Kui teil on lisaküsimusi selle ravimi kasutamise kohta, pidage nõu oma arsti või apteekriga.


           4.    VÕIMALIKUD KÕRVALTOIMED

           Nagu kõik ravimid, võib ka Tertensif põhjustada kõrvaltoimeid, kuigi kõigil neid ei teki.

           Kõrvaltoimed võivad olla:
           -  Sage (vähem kui 1-l patsiendil 10-st, kuid rohkem kui 1-l patsiendil 100-st): madal kaaliumisisaldus
               veres, mis võib põhjustada lihasnõrkust.
           -  Aeg-ajalt (vähem kui 1-l patsiendil 100-st, kuid rohkem kui 1-l patsiendil 1000-st): oksendamine,
               allergiliste ja astmaatiliste reaktsioonide eelsoodumusega patsientidel võivad tekkida allergilised
               reaktsioonid, peamiselt nahareaktsioonid, nagu nahalööbed, purpur (punased täpikesed nahal).
           -  Harv (vähem kui 1-l patsiendil 1000-st, kuid rohkem kui 1-l patsiendil 10000-st):
               ● Väsimus, pearinglus, peavalu, torkiv tunne nahal (paresteesia);
               ● Seedetrakti häired (iiveldus, kõhukinnisus), suukuivus;
               ● Eakatel ja südamepuudulikkusega patsientidel suurenenud oht vedelikukaole.
           -  Väga harv (vähem kui 1-l patsiendil 10000-st):
               ● Südame rütmihäired, madal vererõhk;
               ● Neeruhaigus;
               ● Pankreatiit (kõhunäärme põletik, mis põhjustab valu ülakõhus), maksafunktsiooni häireid.
                  Maksakahjustuse korral võib tekkida hepaatiline entsefalopaatia (ajuhaigus, mis mõjutab teadvust).
               ● Muutused vererakkude arvus, nagu trombotsütopeenia (vereliistakute arvu vähenemine, mis
                  soodustab sinikate ja ninaverejooksu teket), leukopeenia (valgete vereliblede arvu vähenemine, mis
                  võib põhjustada seletamatut palavikku, kurguvalu või gripilaadseid sümptome – kui see juhtub,
                  pöörduge arsti poole) ja aneemia (punaste vereliblede arvu vähenemine);
               ● Angioödeem ja/või nõgestõbi, rasked nahailmingud. Angioödeemi iseloomustab jäsemete naha või
                  näo paistetus, huulte või keele  paistetus, kurgu või hingamisteede limaskestade paistetus, mille
                  tulemusena raskeneb hingamine ja neelamine. Kui see juhtub, pöörduge otsekohe arsti poole.
           Kui teil on dissemineerunud erütematoosne luupus (kollageenhaigus), võib see haigus süveneda. Samuti on
           teatatud valgustundlikkuse reaktsioonidest (muutused naha välimuses) pärast päikese või UVA kiirgusega
           käes olemist.

           Teadmata (sagedust ei saa hinnata olemasolevate andmete alusel):
           Võivad tekkida muutused laboratoorsete analüüside näitajates ja arst võib kontrollida teie verepilti.
           Laboratoorsete analüüside näitajates võivad tekkida järgmised muutused:
           -  madal kaaliumi sisaldus veres,


          -madal naatriumi sisaldus veres, mis võib põhjustada vedelikukadu ja madalat vererõhku,
           -  suurenenud kusihappe sisaldus veres, mis võib põhjustada podagra ägenemist (liigestevalu, eriti
               jalgades),
           -  suurenenud veresuhkru sisaldus suhkruhaigetel,
           -  suurenenud kaltsiumi sisaldus veres,
           -  maksaensüümide aktiivsuse tõus,
           -  kõrvalekalded EKG-s,
           -  eluohtlikult ebaregulaarne südamerütm (torsades de pointes),
           -  hepatiit,
           -  minestamine.

           Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida selles
           infolehes ei ole nimetatud, palun rääkige sellest oma arstile.


           5.    KUIDAS TERTENSIF'i SÄILITADA

           Hoida laste eest varjatud ja kättesaamatus kohas.
           Ärge kasutage Tertensif'i pärast kõlblikkusaega, mis on märgitud karbil ja blistril. Kõlblikkusaeg viitab kuu
           viimasele päevale.
           Hoida temperatuuril kuni 25°C.

           Ravimeid ei tohi ära visata kanalisatsiooni kaudu ega koos majapidamisprügiga. Küsige oma apteekrilt,
           kuidas hävitatakse ravimeid, mida enam ei vajata. Need meetmed aitavad kaitsta keskkonda.


           6.    LISAINFO

           Mida Tertensif sisaldab
           Toimeaine on indapamiid. Üks tablett sisaldab 2,5 mg indapamiidi.
           Abiained on:
           -  - tableti sisu: maisitärklis, laktoosmonohüdraat, povidoon, magneesiumstearaat, talk.
           -  - tableti kate: valge mesilasvaha, titaandioksiid (E171), glütserool, naatriumlaurüülsulfaat, hüpromelloos,
               makrogool 6000, magneesiumstearaat.

           Kuidas Tertensif välja näeb ja pakendi sisu
           Valge, ümmargune, kaksikkumer õhukese polümeerikattega tablett.
           Tertensif on saadaval 30 tabletiga blisterpakendites.

           Müügiloa hoidja ja tootja

           Müügiloa hoidja
           Les Laboratoires Servier
           22 rue Carnot
           92284 Suresnes cedex
           Prantsusmaa

           Tootja
            Les Laboratoires Servier Industrie          Servier Ireland Industries Ltd
            905 route de Saran                          Gorey road
            45520 Gidy                                  Arklow, Co Wicklow
            Prantsusmaa                                 Iirimaa


          Lisaküsimuste tekkimisel selle ravimi kohta pöörduge palun müügiloa hoidja kohaliku esindaja poole.
           Servier Laboratories OÜ
           Rotermanni 8, 10111 Tallinn
           Tel: +372 664 5040

           Infoleht on viimati kooskõlastatud jaanuaris 2012
