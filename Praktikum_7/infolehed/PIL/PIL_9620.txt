

                             PAKENDI INFOLEHT: INFORMATSIOON KASUTAJALE

                                   DUROGESIC, 12 mcg/h transdermaalne plaaster
                                   DUROGESIC, 25 mcg/h transdermaalne plaaster
                                   DUROGESIC, 50 mcg/h transdermaalne plaaster
                                   DUROGESIC, 75 mcg/h transdermaalne plaaster
                                   DUROGESIC, 100 mcg/h transdermaalne plaaster
                                                     Fentanüül

              Enne ravimi kasutamist lugege hoolikalt infolehte.
              -    Hoidke infoleht alles, et seda vajadusel uuesti lugeda.
              -    Kui teil on lisaküsimusi, pidage palun nõu oma arsti või apteekriga.
              -    Ravim on välja kirjutatud teile. Ärge andke seda kellelegi teisele. Ravim võib olla neile
                   kahjulik, isegi kui haigussümptomid on sarnased.
              -    Kui ükskõik milline kõrvaltoimetest muutub tõsiseks või kui te märkate mõnda kõrvaltoimet,
                   mida selles infolehes ei ole nimetatud, palun rääkige sellest oma arstile või apteekrile.


              Infolehes antakse ülevaade:
              1.   Mis ravim on DUROGESIC ja milleks seda kasutatakse
              2.   Mida on vaja teada enne DUROGESIC’u kasutamist
              3.   Kuidas DUROGESIC’ut kasutada
              4.   Võimalikud kõrvaltoimed
              5.   Kuidas DUROGESIC’ut säilitada
              6.   Lisainfo


              1.   MIS RAVIM ON DUROGESIC JA MILLEKS SEDA KASUTATAKSE

              DUROGESIC on ravim valu vaigistamiseks. DUROGESIC-plaastrite toimeaine on fentanüül. See
              kuulub tugevatoimeliste valuvaigistite hulka, mida nimetatakse narkootilisteks valuvaigistiteks ja mida
              tohib kasutada ainult vastavalt arsti korraldustele.

              DUROGESIC’u kasutamise näidustuseks on kestev tugev valu.

              DUROGESIC on nelinurkse kujuga läbipaistev transdermaalne plaaster, mille tagumine pool on
              kleepuv, nii et seda saab nahale kinnitada. Valuvaigisti fentanüül vabaneb aeglaselt plaastrist, imendub
              naha kaudu organismi ja vaigistab sel moel valu. Plaastri toime kestab kolm päeva (72 tundi) ja nii
              kaua peab plaaster naha peal olema. Igat plaastrit võib kasutada ainult üks kord.

              Teie arst kirjutab teile sobivaima annusega ja vajaliku arvu plaastreid.


              2.   MIDA ON VAJA TEADA ENNE DUROGESIC’U KASUTAMIST

              Ärge kasutage DUROGESIC’ut
              DUROGESIC’ut ei tohi kasutada juhul, kui teil esineb ülitundlikkus preparaadi mõne koostisosa
              suhtes.

              Ravimit tohib kasutada ainult juhul, kui arst on seda teile valu vaigistamiseks määranud.

              DUROGESIC sobib kasutamiseks ainult pikka aega kestva tugeva valu puhul. DUROGESIC ei sobi
              lühiajalise valu vaigistamiseks.

              Eriline ettevaatus on vajalik ravimiga DUROGESIC
              Hoidke kasutamata ja kasutatud DUROGESIC-plaastreid lastele kättesaamatus kohas.


                                                        1


             DUROGESIC-ravi ajal võite vajada arstlikku järelevalvet, kui teil esineb mõni allpool nimetatud
              haigustest:

              -    kopsuhaigused
              -    hingamishäired
              -    südamehaigused
              -    peavalud või ajuhaigused
              -    maksa- või neerutalitluse häired

              Samuti võite DUROGESIC’u toimele olla tundlikum juhul, kui olete raskelt haige, väga kõhn või
              vanemaealine.

              DUROGESIC’ut võib kasutada ainult üle 2-aasta vanustel lastel, kes juba kasutavad mõnda
              narkootilist valuvaigistit.

              Sarnaselt mõnede teiste tugevate valuvaigistitega võivad DUROGESIC-plaastrid muuta mõne inimese
              ebatavaliselt uniseks ja hingamise aeglasemaks või nõrgemaks. Eemaldage otsekohe DUROGESIC-
              plaaster nahalt juhul, kui teie või teie lähedased märkavad, et hingate aeglasemalt või nõrgemini kui
              tavaliselt. Helistage otsekohe arstile. Arsti oodates tuleb teil liikuda ja rääkida nii palju kui võimalik.

              Kasutamine koos teiste ravimitega
              Palun informeerige oma arsti, kui te kasutate või olete hiljuti kasutanud mingeid muid ravimeid, kaasa
              arvatud ilma retseptita ostetud ravimeid või kui te tarvitate alkoholi. Arst otsustab, milliseid ravimeid
              ei tohi kasutada või milliste meetmete rakendamine (nt annuse muutmine) on vajalik.

              -    DUROGESIC-plaastritega ei tohi samaaegselt kasutada HIV proteaasi inhibiitoreid ritonaviiri ja
                   nelfinaviiri, välja arvatud juhul, kui te olete raviarsti hoolika järelevalve all.
              -    Informeerige oma arsti, kui te kasutate mõne infektsiooni raviks teatud antibiootikume (nt
                   klaritromütsiin ja troleandomütsiin).
              -    Informeerige oma arsti, kui te kasutate mõnd seenevastast ravimit (nt ketokonasool ja
                   itrakonasool).
              -    Informeerige oma arsti, kui te kasutate mõnd südame või veresoonte ravimit (nt teatud
                   kaltsiumkanalite blokaatorid nagu verapamiil ja diltiaseem).
              -    Informeerige oma arsti, kui te kasutate teatud arütmiavastaseid ravimeid (nt amiodaroon).
              -    Informeerige oma arsti, kui te kasutate teatud depressioonivastaseid ravimeid (nt nefasadoon).
              -    DUROGESIC’ut ei tohiks manustada samaaegselt teatud depressioonivastaste ravimitega ehk
                   nn MAO-inhibiitoritega.
              -    Kui te kasutate ravimeid, mis vähendavad reaktsioonikiirust (trankvillisaatorid ehk rahustid,
                   unerohud, mõned teised valuvaigistid, lihasrelaksandid (lihaslõõgastid) ja mõned
                   antihistamiinikumid (allergiavastased ravimid), informeerige sellest oma arsti. Nimetatud
                   ravimeid tohib kasutada ainult arsti ettekirjutusel, kuna nende kombineeritud toime võib
                   põhjustada unisust.
              -    Juhul, kui teile manustatakse tuimestavat ravimit, öelge arstile või hambaarstile, et te kasutate
                   DUROGESIC-plaastreid.
              -    Hoiduge DUROGESIC-ravi ajal alkoholist, kuna nende kombineeritud toime võib samuti
                   põhjustada unisust.

              Rasedus ja imetamine
              Kui olete rase või planeerite rasestuda, siis pidage nõu oma arstiga, kas te tohite ravimit kasutada või
              mitte.

              Rinnaga toitmise ajal ei tohi DUROGESIC-plaastreid kasutada, kuna ravim eritub rinnapiima.

              Autojuhtimine ja masinatega töötamine
              DUROGESIC võib mõjutada reaktsioonikiirust. Seetõttu ei soovitata juhtida autot või töötada
              liikuvate mehhanismidega enne, kui arst on kindlaks teinud teie individuaalse tundlikkuse ravimi
              suhtes.


                                                        2


             Oluline teave mõningate DUROGESIC’u koostisainete suhtes
              Palavik/kokkupuude soojaallikatega
              Kõrgemate temperatuuride juures võib ravimit organismi vabaneda tavalisest suuremates kogustes.
              Palavikust tuleb alati informeerida oma arsti, kes vajadusel kohandab ravimi annust. Ravimi
              suurenenud vabanemine võib olla tingitud ka otsesest kokkupuutest soojaallikatega, nagu
              soojenduskotid, soojendusega tekid ja vesivoodid, soojendus- või päevituslambid, päevitamine,
              kuumaveepudelid, pikaajaline kuum vann, saun ja soe mullivann.

              Tolerantsus
              Pikaajalise kasutamise korral võib DUROGESIC põhjustada tolerantsuse ehk harjumuse teket.
              Seetõttu võib arst mõne aja möödudes sama toime saavutamiseks suurendada ravimi annust.


              3.   KUIDAS DUROGESIC’UT KASUTADA

              See, millise plaastri arst teile määrab, sõltub valu tugevusest, teie üldseisundist ning sellest, mida olete
              valu vaigistamiseks juba kasutanud. Seetõttu otsustab arst, millist tüüpi plaaster või milline plaastrite
              kombinatsioon sobib teie seisundiga kõige paremini. Kasutage DUROGESIC’ut alati vastavalt arstilt
              saadud juhistele. Kui te ei ole milleski kindel, pidage nõu arsti või apteekriga.

              DUROGESIC on saadaval plaastritena, mis kinnitatakse naha külge. Toimeaine – fentanüül – imendub
              järk-järgult plaastrist läbi naha vereringesse. Plaaster sisaldab valuvaigistit (fentanüüli) kolmeks
              päevaks (72 tunniks). Seetõttu peate plaastrit vahetama iga kolme päeva (72 tunni) järel samal ajal, kui
              teie arst pole teisiti määranud. Kui kasutate korraga rohkem kui ühte plaastrit, tuleb samaaegselt
              vahetada kõik plaastrid.

              Erinevate tootjate fentanüülplaastreid ei saa omavahel ekvivalentselt vahetada. DUROGESIC-plaastri
              kasutamiselt tohib ainult arsti loal (pärast annuste kohandamist) üle minna mõne teise fentanüüli
              sisaldava transdermaalse preparaadi või muu narkootilise toimega transdermaalse plaastri või muu
              ravimvormi kasutamisele.

              DUROGESIC-ravi alustamine

              Kuidas DUROGESIC-plaastrit kinnitada?
              -    Iga plaaster asub eraldi pakendis. Avage pakend vahetult enne plaastri paigaldamist. Kui olete
                   valmis plaastrit nahale asetama, võtke see kaitsvast pakendist välja. Rebige pakend
                   ettevaatlikult lahti noolega märgitud sälgu juurest. Kui kasutate pakendi avamiseks kääre, tehke
                   seda pakendi serva lähedalt. Nii ei kahjusta te pakendis asuvat plaastrit.
              -    Ärge kasutage plaastrit, kui tundub, et see on kahjustatud. Ärge jaotage plaastrit osadeks ega
                   lõigake seda. Ärge kasutage plaastrit, mida on poolitatud, lõigatud või mingil viisil
                   kahjustatud.
              -    Ärge visake ära tühja pakendi ümbrist.
              -    Selleks, et asetada plaaster valitud kohta, hoidke seda pöidla ja nimetissõrme vahel, kate
                   ülespoole. Painutage plaastrit tagurpidi nii, et kate plaastri küljest mööda s-kujulist joont
                   eralduks. Asetage vabanenud kleepuv plaastripind nahale. Pärast seda võib ülejäänud katte osad
                   eemaldada, samal ajal kogu plaastrit järk-järgult naha vastu vajutades. Kui plaaster on nahale
                   kinnitatud, suruge seda peopesaga 30 sekundi kuni ühe minuti vältel tihedalt vastu nahka, et see
                   tugevalt nahale kleepuks.
              -    Seejärel peske käsi. Eemaldatud katte võib prügikasti visata.

              Kuhu DUROGESIC-plaastrit kinnitada?
              -    Leidke terve, karvadeta koht kehatüve või õlavarre nahal. Seal ei tohi olla pisikesi haavu, samuti
                   ei tohi nahk olla punetav, põlenud ega kiiritatud.
              -    Lõigake kääridega ära olemasolevad karvad (neid ei tohi raseerida, kuna see kahjustab nahka).
                   Kui teil on vaja nahka enne plaastri kinnitamist pesta, siis tehke seda külma veega (seepi, õli
                   ega alkoholi sisaldavaid lahuseid kasutada ei tohi!) ning seejärel kuivatage nahk korralikult.


                                                        3


                   Ärge kinnitage plaastrit nahale kohe pärast vannis või duši all käimist. Enne plaastri kinnitamist
                   oodake, kuni nahk on täiesti jahtunud ja kuiv. Ärge kasutage plaastrit, mida on poolitatud,
                   lõigatud või mingil viisil kahjustatud.
              -    Asetage plaaster kohale, mis on kaetud avarate riietega. Ärge asetage plaastrit tugeva või
                   elastiksideme alla.
              -    Ärge kleepige plaastrit samasse kohta kaks korda järjest.

              Mida teha, kui DUROGESIC-plaaster ära tuleb?
              Kui DUROGESIC-plaaster tuleb ära enne, kui seda on tarvis vahetada, asetage koheselt nahale uus
              plaaster vastavalt selles infolehes antud juhistele. Ärge unustage, et ka seda asendusplaastrit tuleb
              kolme päeva pärast vahetada. Järgige plaastrite nahale asetamise juhiseid väga hoolikalt. Kui plaastrid
              tulevad teie nahalt jätkuvalt ära, pidage nõu oma arsti või apteekriga, kuidas plaastreid õigesti nahale
              asetada.

              Mida teha, kui DUROGESIC-plaaster kleepub kogemata teise inimese külge?
              Plaastri võib asetada ainult isiku nahale, kellele see on välja kirjutatud. On esinenud mõningaid
              üksikuid juhtumeid, kui plaaster on kogemata teise inimese naha külge kleepunud.
              Kui plaaster kleepub kogemata teise inimese nahale, võtke see otsekohe ära ja pidage nõu oma arstiga.

              Mida teha kasutatud DUROGESIC-plaastritega?
              -    Hoidke alati kasutatud ja kasutamata plaastreid lastele kättesaamatus ja nende eest varjatud
                   kohas.
              -    Murdke kasutatud plaaster kohe kokku nii, et kleepuv pool jääb sissepoole ja asetage tagasi
                   originaalpakendisse. Nüüd visake pakend minema. Ka kasutatud plaastrid võivad sisaldada
                   ravimit. Seetõttu hoidke kasutatud plaastreid samuti lastele kättesaamatus kohas.

              Kui kaua tohib DUROGESIC-plaastreid kasutada?
              DUROGESIC-plaastrid on ette nähtud kestva, kroonilise valu raviks. Teie arst ütleb teile, kui kaua
              tohite DUROGESIC-plaastreid kasutada.

              Kui kiiresti DUROGESIC-plaaster toimima hakkab?
              DUROGESIC-ravi alustamisel võib minna veidi aega enne, kui valu vaigistav toime saabub. See on
              tingitud sellest, et ravim imendub läbi naha aeglaselt. Täieliku toime saavutamiseks võib kuluda 1
              päev (24 tundi). Seetõttu võite esimesel ravipäeval vajada täiendavaid valuvaigisteid. Pärast seda
              peaks DUROGESIC-plaaster valu leevendama pidevalt ning peaksite olema suuteline täiendavate
              valuvaigistite tarvitamise lõpetama. Hoolimata sellest võite mõnikord täiendavaid valuvaigisteid
              vajada.

              Mida teha, kui valu tugevneb?
              Teavitage oma arsti, juhul kui valu DUROGESIC-ravi ajal tugevneb. Kui valu tagasi tuleb, siis
              pöörduge arsti poole, kes võib määrata teile täiendavaid valuvaigisteid või korrigeerida
              DUROGESIC’u annust. Arst võib lasta teil kasutada mitut DUROGESIC-plaastrit korraga. Arst võib
              määrata ka täiendavaid valuvaigisteid juhuslike valuhoogude leevendamiseks. Kui annuse
              suurendamine teie valu vastu ei aita, võib arst antud ravi lõpetada.
              Öelge oma arstile, kui teie (või mõni teie pereliige) on liigtarvitanud alkoholi või retseptiravimeid või
              olnud neist sõltuvuses.
              Järgige alati hoolikalt arsti ettekirjutusi ning küsige arstilt nõu enne ravi muutmist või lõpetamist!

              Kui te kasutate DUROGESIC-plaastreid rohkem kui ette nähtud või kui kasutate vale
              tugevusega plaastrit:
              Kui te olete kasutanud rohkem DUROGESIC-plaastreid kui ette nähtud või olete kasutanud vale
              tugevusega plaastrit, eemaldage plaaster otsekohe nahalt ja võtke viivitamatult ühendust oma arstiga.

              Kõige tähtsamaks üleannustamise sümptomiks on hingamise pärssumine. Kui inimene hingab
              ebatavaliselt aeglaselt või nõrgalt, siis eemaldage plaaster ja pöörduge viivitamatult arsti poole.
              Vahepeal hoidke patsient ärkvel temaga rääkides või teda aeg-ajalt raputades.
              Vt ka “Eriline ettevaatus on vajalik ravimiga DUROGESIC”.


                                                        4


             Kui te unustate DUROGESIC-plaastrit vahetada:
              Te peate plaastrit vahetama iga kolme päeva järel samal ajal, kui teie arst pole teisiti määranud. Kui te
              unustate, vahetage plaaster niipea, kui see teile meelde tuleb. Kalender aitab teil plaastri vahetamist
              meeles pidada.

              Kui unustate plaastri vahetamata väga pika aja jooksul, tuleb teil võtta ühendust oma arstiga, sest võite
              vajada täiendavaid valuvaigisteid.

              Toimed, mis tekivad pärast ravimi DUROGESIC kasutamise lõpetamist:
              Ainult arst tohib otsustada, kas võite DUROGESIC-ravi lõpetada. Seda ei tohi kunagi lõpetada ilma
              arsti soovituseta.

              Pikaajalise DUROGESIC-ravi järsu lõpetamise korral võivad tekkida ärajäämanähud, nagu iiveldus,
              oksendamine, kõhulahtisus, ärevus ja värisemine, sest teie organism võib olla plaastrite kasutamisega
              harjunud. Seetõttu ei tohi DUROGESIC-ravi kunagi lõpetada omal algatusel ning kui arst peab
              vajalikuks ravi lõpetamist, tuleb hoolikalt järgida tema ettekirjutusi. Sarnased kõrvaltoimed võivad
              tekkida ka üleminekul teistelt opiaatidelt (narkootilistelt valuvaigistitelt) DUROGESIC-ravile.

              Kui lõpetasite plaastrite kasutamise ja soovite hakata neid uuesti kasutama, tuleb teil samuti oma
              arstiga rääkida. Te võite vajada teistsugust ravimi annust.

              Mida tohib DUROGESIC-plaastreid kasutades teha?
              DUROGESIC-plaastrid on veekindlad. Plaastri kandmise ajal tohib minna vanni või duši alla. Plaastrit
              ennast hõõruda ei tohi. Plaastrit kandes võib ka ujuda. Plaastrit ei tohi tugeva või elastse sidemega
              kinni siduda.

              Plaastri sattumist otsese kuumuse kätte (nt soojenduskotid, kuumaveepudelid, soojenduslambid, saun)
              tuleks vältida, sest see mõjutab ravimi vabanemist plaastrist.

              Kontrollige, et plaaster ei tuleks nahalt ära ja ei kleepuks teie partneri külge, eriti voodis.

              Kui te soovite ja kui teie arst on sellega nõus, võite DUROGESIC-plaastri kasutamise ajal tegeleda
              spordiga.


              4.   VÕIMALIKUD KÕRVALTOIMED

              Nagu kõik ravimid, võib ka DUROGESIC põhjustada kõrvaltoimeid.

              Järgnevalt on loetletud kõrvaltoimed, mis on tingitud DUROGESIC-ravist.

              Väga sage (neist on teatatud vähemalt 1 patsiendil 10-st):
              -    Peavalu, pearinglus ja unisus;
              -    Iiveldus ja oksendamine;
              -    Raskused soole tühjendamisel.

              Sage (neist on teatatud vähemalt ühel patsiendil 100-st, kuid vähem kui ühel patsiendil 10-st):
              -    Söögiisu kadu;
              -    Segasus; mitte olemasolevate asjade nägemine, kuulmine, haistmine, tundmine või maitsmine;
              -    Ärevus, suur kurvastus või depressioon;
              -    Raskused uinumisel või une säilitamisel; värinad; surinatunne;
              -    Peapööritus;
              -    Südamelöökide tunnetamine; kiire südametöö;
              -    Kõrge vererõhk;
              -    Suukuivus; seedehäire, maoärritus; kõhuvalu; kõhulahtisus;
              -    Nahasügelus; nahapunetus; nahalööve; liigne higistamine; allergiline reaktsioon, sh nõgestõbi;


                                                        5


             - Tahtmatud lihasliigutused, sh lihasspasmid;
              -    Väsimus; nõrkus; üldine ebamugavustunne; külmatunne; jalalabade, pahkluude ja labakäte turse;
              -    Võimetus urineerida;
              -    Hingeldus.

              Aegajalt (neist on teatatud vähemalt ühel patsiendil 1000-st, kuid vähem kui ühel patsiendil
              100-st):
              -    Eufooria; agiteeritus, desorientatsioon;
              -    Tuimus; mälukaotus; krambid (ehk konvulsioonid);
              -    Aeglane südametöö; naha sinakas värvus;
              -    Madal vererõhk;
              -    Raskendatud või ülimalt raskendatud hingamine;
              -    Soolteummistus;
              -    Lihastõmblused;
              -    Nahapõletik või nahalööve, mille põhjuseks on kokkupuude millegagi, mille suhtes antud isik on
                   allergiline;
              -    Raskused normaalse seksuaalfunktsiooni igas faasis (iha, erutus või orgasm); võimetus
                   saavutada või säilitada erektsiooni;
              -    Manustamiskoha reaktsioon (sh allergilised reaktsioonid); kuuma- või külmatunne; gripilaadne
                   haigestumine; ebameeldivad sümptomid, mis tekivad pärast ravimi annuse vähendamist või ravi
                   lõpetamist.

              Harv (neist on teatatud vähemalt ühel patsiendil 10 000-st, kuid vähem kui ühel patsiendil
              1000-st):
              -    Pupilli kokkutõmbumine;
              -    Võimetus hingata; kopsudesse pääseb liiga vähe õhku;
              -    Subiileus (mittetäielik soolesulgus);
              -    Reaktsioon manustamiskohal, nagu dermatiit või ekseem.

              Esinemissagedus teadmata (ei saa hinnata olemasolevate andmete alusel):
              -    Allergiline reaktsioon, mis on piisavalt raske, et põhjustada vilisevat hingamist ja
                   hingamisraskust, väga madal vererõhk, mis võib samuti olla tõsine või eluohtlik;
              -    Väga aeglane hingamissagedus.

              Tähtis lisainformatsioon
              -    Nagu teised sarnased valuvaigistid, võib ka DUROGESIC mõnikord aeglustada hingamist ja
                   muuta ebatavaliselt uniseks. Kui DUROGESIC-ravi saav patsient hingab liiga aeglaselt või
                   nõrgalt, tuleb viivitamatult arsti poole pöörduda. Vahepeal hoidke patsient ärkvel temaga
                   rääkides või teda aeg-ajalt raputades.
              -    Sellised ravimid nagu DUROGESIC võivad viia harjumuse tekkeni. Kuid ravimi õige
                   kasutamise korral on see äärmiselt ebatõenäoline.
              -    Kui vahetate mingi teise valuvaigisti DUROGESIC-plaastrite vastu, võivad tekkida
                   ärajäämanähud nagu iiveldus, oksendamine, kõhulahtisus, ärevus või värinad. Kui märkate
                   selliseid sümptomeid, informeerige oma arsti.
              -    Mõnikord võib plaastri kinnituskohal tekkida punetus või kerge sügelus. See on tavaliselt
                   kergekujuline ja kaob pärast plaastri eemaldamist. Kui nahaärritus ei kao või on tugev,
                   informeerige oma arsti.

              Kui täheldate endal mistahes kõrvaltoimeid, mida ei ole loetletud selles infolehes, teavitage sellest
              oma arsti või apteekrit.

              Üleannustamine
              Kõige tähtsam üleannustamise tunnus on hingamise pärssimine. Kui inimene hingab ebanormaalselt
              või nõrgalt, eemaldage tema plaaster ja võtke otsekohe ühendust arstiga. Vahepeal hoidke haige ärkvel
              rääkides temaga või raputades teda iga natukese aja tagant.

              Järgnev informatsioon on mõeldud ainult meditsiinipersonalile:


                                                        6


             Informatsioon arstile ravimi üleannustamise korral
              Süstida naloksooni ning patsient hospitaliseerida.


              5.   KUIDAS DUROGESIC’UT SÄILITADA

              Hoida originaalpakendis.

              Hoida laste eest varjatud ja kättesaamatus kohas.

              Ärge kasutage DUROGESIC’ut pärast kõlblikkusaega, mis on märgitud pakendil. Kõlblikkusaeg
              viitab kuu viimasele päevale.

              Kui plaastri pakend on avatud, tuleb see kohe ära kasutada.

              Viige kasutamata DUROGESIC-plaastrid tagasi apteeki.

              Ravimeid ei tohi ära visata kanalisatsiooni kaudu ega koos majapidamisprügiga. Küsige oma
              apteekrilt, kuidas hävitatakse ravimeid, mida enam ei vajata. Need meetmed aitavad kaitsta
              keskkonda.


              6.   LISAINFO

              Mida DUROGESIC sisaldab

              -    Toimeaine on fentanüül.
              -    Abiained: DUROGESIC transdermaalse plaastri teised koostisosad ei ole ravimid. Nendeks on
                   polüakrülaat liimaine, polüetüleen tereftalaat, etüleenvinüülatsetaatkile,
                   punane/roheline/sinine/hall/oranž trükivärv ja silikoniseeritud polüesterkile. Plaaster ei sisalda
                   säilitusaineid ega kunstlikke värvaineid.

              Kuidas DUROGESIC välja näeb ja pakendi sisu

              -    DUROGESIC 12 oranži värvi transdermaalne plaaster sisaldab 2,1 mg fentanüüli ja sellest
                   eraldub igas tunnis fentanüüli annuses 12 mikrogrammi. DUROGESIC 12 plaastri aktiivne
                   pindala on 5,25 cm².
              -    DUROGESIC 25 roosat värvi transdermaalne plaaster sisaldab 4,2 mg fentanüüli ja sellest
                   eraldub igas tunnis fentanüüli annuses 25 mikrogrammi. DUROGESIC 25 plaastri aktiivne
                   pindala on 10,5 cm².
              -    DUROGESIC 50 rohelist värvi transdermaalne plaaster sisaldab 8,4 mg fentanüüli ja sellest
                   eraldub igas tunnis fentanüüli annuses 50 mikrogrammi. DUROGESIC 50 plaastri aktiivne
                   pindala on 21,0 cm².
              -    DUROGESIC 75 sinist värvi transdermaalne plaaster sisaldab 12,6 mg fentanüüli ja sellest
                   eraldub igas tunnis fentanüüli annuses 75 mikrogrammi. DUROGESIC 75 plaastri aktiivne
                   pindala on 31,5 cm².
              -    DUROGESIC 100 halli värvi transdermaalne plaaster sisaldab 16,8 mg fentanüüli ja sellest
                   eraldub igas tunnis fentanüüli annuses 100 mikrogrammi. DUROGESIC 100 plaastri aktiivne
                   pindala on 42,0 cm².

              Üks pakend sisaldab 5 plaastrit.

              Müügiloa hoidja

              UAB „Johnson & Johnson“
              Geležinio Vilko g. 18A


                                                        7
