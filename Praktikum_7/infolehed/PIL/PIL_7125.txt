

                             PAKENDI INFOLEHT: INFORMATSIOON KASUTAJALE

                                 Ospen, 500 000 RÜ õhukese polümeerikattega tabletid
                                Ospen, 1 000 000 RÜ õhukese polümeerikattega tabletid
                                    Ospen , 400 000 RÜ/5ml suukaudne suspensioon
                                              Phenoxymethylpenicillinum

              Enne ravimi võtmist lugege hoolikalt infolehte.
              -    Hoidke infoleht alles, et seda vajadusel uuesti lugeda.
              -    Kui teil on lisaküsimusi, pidage nõu oma arsti või apteekriga.
              -    Ravim on välja kirjutatud teile. Ärge andke seda kellelegi teisele. Ravim võib olla neile
                   kahjulik, isegi kui haigussümptomid on sarnased.
              -    Kui ükskõik milline kõrvaltoimetest muutub tõsiseks või kui te märkate mõnda kõrvaltoimet,
                   mida selles infolehes ei ole nimetatud, palun rääkige sellest oma arstile või apteekrile.


              Infolehes antakse ülevaade:
              1.   Mis ravim on Ospen ja milleks seda kasutatakse
              2.   Mida on vaja teada enne Ospen’i võtmist
              3.   Kuidas Ospen’i võtta
              4.   Võimalikud kõrvaltoimed
              5    Kuidas Ospen’i säilitada
              6.   Lisainfo



              1.   MIS RAVIM ON OSPEN JA MILLEKS SEDA KASUTATAKSE

              Fenoksümetüülpenitsilliin on tugeva bakteritevastase toimega penitsilliin suukaudseks manustamiseks.
              Ta hävitab fenoksümetüülpenitsilliinile tundlikke paljunevaid mikroorganisme, pärssides bakterite
              rakuseina sünteesi.
              Maohape ei inaktiveeri fenoksümetüülpenitsilliini. Ravim imendub kiiresti, maksimaalne
              kontsentratsioon vereseerumis ja tõhusa antibakteriaalse toime tagav kontsentratsioon kudedes
              kujuneb välja 30...60 minutiga. Ravimi poolväärtusaeg vereplasmas on 30...45 minutit, vereplasma
              valkudega seondub umbes 55% manustatud annusest. Ravim jaotub kiiresti neerudesse, kopsudesse,
              maksa, nahasse, limaskestadesse, lihastesse ja enamikku kehavedelikesse, eriti aga nendesse
              kudedesse, kus esineb põletikureaktsioon. Luukoesse tungib fenoksümetüülpenitsilliin halvemini.
              Valdav osa manustatud annusest eritub muutumatul kujul uriiniga. Sapiga eritub manustatud ravimist
              ainult väike osa.

              Näidustused: Fenoksümetüülpenitsilliinile tundlike mikroorganismide poolt põhjustatud infektsioonid:
              neelupõletik, kurgumandlipõletik, nina kõrvalurgete põletik, kõrvapõletik (välja arvatud alla 4-
              aastased lapsed), naha ja pehmete kudede infektsioon, hambaümbruse infektsioon.
              Kliiniliselt oluline toimespekter: Streptococcus spp (v.a penitsilliinresistentne S. pneumoniae),
              Porphyromonas spp (esineb resistentseid tüvesid), Prevotella spp (esineb resistentseid tüvesid).


              2.   MIDA ON VAJA TEADA ENNE OSPEN’I VÕTMIST

              Ärge võtke Ospen’i
              -    kui teil on varem esinenud ülitundlikkus penitsilliini, sorbitooli, säilitusainete või ravimi teiste
                   abiainete suhtes (kõritursena väljendunud allergia).
              -    kui teil on varem esinenud allergiat tsefalosporiinide suhtes, tuleb arvestada ka ristuva allergia
                   võimalusega penitsilliinide suhtes.
              -    kui teil esineb seedetrakti selliseid haiguseid, millega kaasnevad kestev kõhulahtisus või
                   oksendamine. Sellisel juhul võib ravimi imendumine olla vähenenud.


             Eriline ettevaatus on vajalik ravimiga Ospen
              Allergiliste reaktsioonide tekkimisel tuleb ravimi kasutamine katkestada. Raviks manustatakse
              adrenaliini, antihistamiinikume ja kortikosteroide.
              Pikaajalist ravi saavatel patsientidel tuleb jälgida maksa- ja neerufunktsiooni ning verepildi näitajaid.
              Pikaajalise ravi korral tuleb arvestada ka resistentsete mikroorganismide või seente kolonisatsiooni
              võimalusega.
              Kestva raskekujulise kõhulahtisuse (vereseguse, limaja, vesise väljaheite; tuima, ebaselge või
              koolikulaadse valu, palaviku ning mõnikord ka tugeva ja valuliku roojamis- või urineerimisvajaduse
              esinemisel) korral tuleb arvestada pseudomembranoosse koliidi võimalusega. Kuna see seisund võib
              osutuda eluohtlikuks, tuleb Ospen’i kasutamine viivitamatult katkestada ning alustada ravi vastavalt
              bakterioloogilistele uuringutele. Sooleperistaltikat pärssivad ained on sellisel juhul vastunäidustatud.

              Võtmine koos teiste ravimitega
              Enne ravimi kasutamist rääkige oma arstile kõigist ravimitest, mida te (teie laps) juba kasutate,
              sealhulgas ka nendest, mida on võimalik osta ilma arsti retseptita.
              Kuna penitsilliinid toimivad ainult paljunevatesse mikroorganismidesse, ei tohi
              fenoksümetüülpenitsilliini kombineerida bakteriostaatiliste e bakterite paljunemist pärssivate
              antibiootikumidega. Fenoksümetüülpenitsilliini tohib teiste antibiootikumidega kombineerida ainult
              sellisel juhul, kui nad üksteise toimeid tugevdavad. Kombineeritavaid antibiootikume tuleb manustada
              täisannuses; erandiks on teadaolevalt sünergistliku koostoimega kombinatsioonid – sellisel juhul
              alandatakse toksilisema antibiootikumi annust.
              Ettevaatlik tuleb olla fenoksümetüülpenitsilliini ja põletiku- või reumavastaste või palavikku
              alandavate ravimite (eeskätt indometatsiini, fenüülbutasooni või suures annuses salitsülaatide) ning
              probenetsiidi samaaegsel kasutamisel – need ravimid võivad pärssida penitsilliini eliminatsiooni.
              Fenoksümetüülpenitsilliini manustamine toidu ajal vähendab ravimi imendumist.
              Sarnaselt teistele antibiootikumidele võib fenoksümetüülpenitsilliin vähendada suukaudsete
              rasestumisvastaste ravimite toimet.
              Fenoksümetüülpenitsilliin võib põhjustada valepositiivseid tulemusi uriini glükoosi ja urobilinogeeni
              analüüsides. Samuti võib vale-positiivseid vastuseid anda uriini aminohapete koguseliseks
              määramiseks kasutatav ninhüdriini meetod.

              Rasedus ja imetamine
              Seni puuduvad tõendid, mis kinnitaksid, et fenoksümetüülpenitsilliin oleks lootele kuidagi kahjulik.
              Ravimit võib ka imetamise ajal kasutada, siiski tuleb meeles pidada, et fenoksümetüülpenitsilliin
              eritub rinnapiima.
              Kui olete rase või planeerite rasestuda või toidate last rinnaga, rääkige enne mistahes ravimi
              kasutamist sellest oma arstile.

              Autojuhtimine ja masinatega töötamine
              Toimet reaktsioonikiirusele ei ole kirjeldatud.


              3.   KUIDAS OSPEN`I VÕTTA

              Võtke Ospen’i alati täpselt nii, nagu arst on teile rääkinud. Kui te ei ole milleski kindel, pidage nõu
              oma arsti või apteekriga.

              Annused on individuaalsed ning sõltuvad konkreetse patsiendi seisundist, haigusest ning lastel ka
              kehakaalust. Annused määrab alati arst. Järgige täpselt arsti antud juhiseid selle kohta, kuidas, kui
              palju ja millal ravimit kasutada.
              Fenoksümetüülpenitsilliini ööpäevane annus lastel on tavaliselt 50 000...100 000 RÜ 1 kg kehakaalu
              kohta ning noorukitel ja täiskasvanutel 3...4,5 miljonit RÜ ööpäevas.
              Penitsilliini suukaudsel manustamisel tuleb ööpäevane annus jagada 3 annustamiskorrale.
              Üldine annustamisskeem
              3..12- kuu vanused lapsed (6…10 kg): ½ mõõtlusikatäit (2,5 ml) suspensiooni iga 8 tunni järel.
              1…6-aastased lapsed (10...22 kg): 1 mõõtlusikatäis (5 ml) suspensiooni või 1 Ospen 500 000 RÜ
              tablett iga 8 tunni järel.


             6…12-aastased lapsed (22...38 kg): 2 mõõtlusikatäit (10 ml) suspensiooni või 2 Ospen 500 000 RÜ
              tabletti või 1 Ospen 1 000 000 RÜ tablett iga 8 tunni järel.
              Täiskasvanud: 1 000 000 RÜ (1 Ospen 1 000 000 RÜ tablett) iga 12 või 8 tunni järel.

              Annustamissoovitused patsientidele, kellel on ravimi eritumine halvenenud
              Kuna fenoksümetüülpenitsilliin on üldiselt vähetoksiline aine, ei ole maksa- ja/või neerukahjustusega
              patsientidel reeglina annuste vähendamine vajalik. Siiski langetatakse otsus annuste vähendamise
              vajaduse üle igal konkreetsel juhul eraldi.

              Manustamisviis
              Ravimit võib manustada olenemata toidukordadest. Samaaegne manustamine koos toiduga mõjutab
              imendumist minimaalselt.
              Suspensiooni iga kord enne kasutamist loksutada.

              Kui te võtate Ospen’i rohkem kui ette nähtud
              Kui te võtate Ospen’i rohkem kui ette nähtud, konsulteerige oma arstiga.
              Üleannustamise sümptomid kattuvad suurelt osalt kõrvaltoimetega. Võimalikud on seedetrakti nähud
              ning vee ja elektrolüütide tasakaalu häired.

              Kui te unustate Ospen’i võtta
              Ärge võtke kahekordset annust kui ravim jäi eelmisel korral võtmata.

              Kui teil on lisaküsimusi selle ravimi kasutamise kohta, pidage nõu oma arsti või apteekriga.


              4.   VÕIMALIKUD KÕRVALTOIMED

              Nagu kõik ravimid, võib ka Ospen põhjustada kõrvaltoimeid, kuigi kõigil neid ei teki.

              Ülitundlikkusreaktsioonid
              Võivad esineda allergilised lööbed, harva kontaktdermatiit. Väga harva multiformne erüteem
              (nahalööve ja -punetus), eksfoliatiivne dermatiit (teatud nahapõletik), artralgia või anafülaktiline šokk.

              Seedetrakti kõrvaltoimed
              Mõnikord esinevad iiveldus, kõhulahtisus, oksendamine, väga harva võivad esineda söögitoru
              haavandumine ja stomatiit. Ravi ajal tekkiva kõhulahtisuse korral tuleb arvestada
              pseudomembranoosse koliidi (raskekujuline peensoole-jämesoole põletik) võimalusega.

              Veresüsteemi kõrvaltoimed
              Äärmiselt harva esinevad eosinofiilia, hemolüütiline aneemia, leukopeenia, trombotsütopeenia ja
              agranulotsütoos.

              Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida
              selles infolehes ei ole nimetatud, palun rääkige sellest oma arstile või apteekrile.


              5.   KUIDAS OSPEN’I SÄILITADA

              Ospen õhukese polümeerikattega tabletid: hoida temperatuuril kuni 25°C, originaalpakendis, niiskuse
              eest kaitstult.
              Ospen suukaudne suspensioon: hoida külmkapis (2°C…8°C), originaalpakendis, valguse eest kaitstult.
              Hoida laste eest varjatud ja kättesaamatus kohas.

              Ärge kasutage Ospen’i pärast kõlblikkusaega, mis on märgitud karbil. Kõlblikkusaeg viitab kuu
              viimasele päevale.


             Ravimeid ei tohi ära visata kanalisatsiooni kaudu ega koos majapidamisprügiga. Küsige oma
              apteekrilt, kuidas hävitatakse ravimeid, mida enam ei vajata. Need meetmed aitavad kaitsta
              keskkonda.


              6.   LISAINFO

              Mida Ospen sisaldab
              -    Toimeaine on fenoksümetüülpenitsilliin
              Ospen 500 000 RÜ tabletid: Üks tablett sisaldab toimeainena 500 000 RÜ (ligikaudu 0,3 g)
              fenoksümetüülpenitsilliini (kaaliumsoolana).

              Ospen 1 000 000 RÜ tabletid: Üks tablett sisaldab toimeainena 1 000 000 RÜ (ligikaudu 0,6 g)
              fenoksümetüülpenitsilliini (kaaliumsoolana).

              Ospen 400 000 RÜ / 5 ml suukaudne suspensioon: 5 ml (üks mõõtlusikatäis) suukaudset suspensiooni
              sisaldab 400 000 RÜ (ligikaudu 0,25 g fenoksümetüülpenitsilliini (bensatiinsoolana).

              -    Abiained on:
              Tabletid: Magneesiumstearaat, makrogool 6000, polüvidoon, maltodekstriin, talk; tableti kate:
              sahhariinnaatrium, piparmündiõli, titaandioksiid, talk, hüpromelloos.

              Suspensioon: Simetikoon, propüülparahüdroksübensoaat, metüül- parahüdroksübensoaat, Tutti-Frutti
              lõhnaaine, kollane raudoksiid, sahhariinnaatrium, karmelloosnaatrium, sidrunhappe monohüdraat,
              magneesiumalumiiniumsilikaat, trinaatriumtsitraatdihüdraat, sorbitool, destilleeritud vesi.
              Ospen suspensioon ei sisalda suhkrut (magustatud suhkruasendajaga).

              Kuidas Ospen välja näeb ja pakendi sisu
              Ospen 500 000 RÜ: 12 või 1000 (haiglapakend) tabletti pakendis.
              Ospen 1 000 000 RÜ: 12 või 1000 (haiglapakend) tabletti pakendis.
              Ospen 400 000 RÜ / 5 ml: 60 ml suspensiooni pudelis. Pappkarbis 1 pudel ja mõõtlusikas.

              Müügiloa hoidja ja tootja
              Sandoz GmbH
              Biochemiestrasse 10
              A-6250 Kundl
              Austria


              Lisaküsimuste tekkimisel selle ravimi kohta pöörduge palun müügiloa hoidja kohaliku esindaja poole.
              Sandoz d.d. Eesti filiaal
              Pärnu mnt 105
              11312 Tallinn
              Tel: +372 6652 400


              Infoleht on viimati kooskõlastatud detsembris 2009
