

                             PAKENDI INFOLEHT: INFORMATSIOON KASUTAJALE

                                  IMOVAX POLIO, süstesuspensioon eeltäidetud süstlis
                                          Inaktiveeritud poliomüeliidi vaktsiin

                  Palun lugege käesolevat infolehte hoolikalt enne vaktsineerimist.
                  - Hoidke see infoleht alles kuni vaktsineerimiskuuri lõpuni. Teil võib olla tarvis seda hiljem
                  uuesti lugeda.
                  - Järgige täpselt oma arsti või meditsiiniõe soovitusi. Kui vajate täiendavat teavet, pöörduge
                  oma arsti või meditsiiniõe poole.
                  - Jälgige, et vaktsineerimiskuur oleks täielikult läbi viidud. Vastasel  juhul võib vaktsiini
                  kaitsetoime jääda mitteküllaldaseks.
                  - Vaktsiin on välja kirjutatud teile. Ärge andke seda kellelegi teisele. Ravim võib olla neile
                  kahjulik, isegi kui haigussümptomid on sarnased.
                  - Kui ükskõik milline kõrvaltoimetest muutub tõsiseks või kui te märkate mõnda
                  kõrvaltoimet, mida selles infolehes ei ole nimetatud, palun rääkige sellest oma arstile.

                  Infolehes antakse ülevaade:
                  1. Mis on IMOVAX POLIO ja milleks seda kasutatakse
                  2. Mida on vaja teada enne IMOVAX POLIO kasutamist
                  3. Kuidas IMOVAX POLIO´t kasutada
                  4. Võimalikud kõrvaltoimed
                  5. Kuidas IMOVAX POLIO´t säilitada
                  6. Lisainfo

                  1. MIS ON IMOVAX POLIO JA MILLEKS SEDA KASUTATAKSE

                  See vaktsiin on näidustatud poliomüeliidi ennetamiseks (esmane vaktsineerimine ja
                  revaktsineerimine) väikelastel, lastel ja täiskasvanutel.

                  2. MIDA ON VAJA TEADA ENNE IMOVAX POLIO KASUTAMIST

                  Ärge kasutage IMOVAX POLIO´t kui Teie või Teie laps:

                  • on allergiline toimeainete või mõne vaktsiini koostisosa suhtes, neomütsiini, streptomütsiini
                   või polümüksiin B suhtes või on järgnenud eelmisel korral selle vaktsiini süstimisele
                   allergiline reaktsioon.
                  • palaviku ja ägeda haigestumise korral tuleb vaktsineerimine edasi lükata.

                  Eriline ettevaatus on vajalik ravimiga IMOVAX POLIO:

                  • trombotsütopeenia (vereliistakute vähesus, millel on oluline roll koagulatsioonil) või
                  veritsemishäirete korral, kuna vaktsiini lihasesse manustamisel võib ilmneda veritsemine.
                  • kui saate ravi, mis surub maha teie immuunvastuse või on teil immuunpuudulikkuse häire.
                  Sellisel juhul võib immuunvastus vaktsiinile olla vähenenud. Sellistel juhtudel soovitatakse
                  vaktsineerimine edasi lükata kuni ravi lõpuni või kindlaks teha, et isik on hästi kaitstud.
                  Kroonilise immuunpuudulikkuse seisundite (HIV infektsioon) korral on soovitatav ikkagi
                  vaktsineerida, kuigi immuunvastus on piiratud.

                  Seda vaktsiini võib määrata ka isikutele, kellel suukaudne vaktsiin on vastunäidustatud ja
                  revaktsinatsioonina isikutele, keda eelnevalt vaktsineeriti suukaudse vaktsiiniga.
                  • ärge süstige intravaskulaarselt: tehke kindlaks, et nõel ei oleks veresoones.

                  Rasedus ja imetamine


                 Seda vaktsiini võib vajadusel kasutada raseduse ajal. Imetamine ei ole vastunäidustus.

                  Enne ravimi kasutamist pidage nõu oma arsti või apteekriga.

                  Autojuhtimine ja masinatega töötamine: Ei ole asjakohane


                  Kasutamine koos teiste ravimitega:
                  Puuduvad dokumenteeritud tõendid, mis keelaksid IMOVAX POLIO manustamist ühekordse
                  vaktsineerimise sessiooni jooksul koos teiste tavapäraste vaktsiinidega. Juhul, kui vaktsiini
                  manustatakse samaaegselt koos teiste vaktsiinidega, tuleb kasutada erinevaid süstekohti ja
                  süstlaid.

                  Palun informeerige oma arsti või apteekrit kui te kasutate või olete hiljuti kasutanud mingeid
                  muid ravimeid, kaasa arvatud ilma retseptita ostetud ravimeid.

                  3. KUIDAS IMOVAX POLIO´t KASUTADA

                  Annustamine
                  Lapsed
                  Esmane vaktsineerimine:
                  Alates teisest elukuust manustatakse 3 järjestikust 0,5 ml annust ühe või kahe kuulise
                  intervalliga.

                  Vastavalt Maailma Terviseorganisatsiooni immuniseerimise laiendatud programmi
                  soovitustele võib alates 6-ndast elunädalast IMOVAX POLIOt manustada vastavalt 6ndal,
                  10ndal ja 14ndal elunädalal.

                  Revaktsineerimine:
                  Lastel alates teisest eluaastast manustatakse neljas annus (esimene revaktsineerimine) üks
                  aasta pärast kolmandat annust.
                  Revaktsineerimine toimub lastel ja noorukitel iga 5 aasta järel.

                  Vastavalt Eestis kehtivale immuniseerimiskavale manustatakse esimesed kolm annust 3., 4.,
                  5. ja 6. kuul. Revaktsineeritakse 2. ja 7. eluaastal.

                  Täiskasvanud
                  Esmane vaktsineerimine:
                  Vaktsineerimata täiskasvanutele tuleb manustada 2 järjestikust 0,5 ml annust ühe või
                  eelistatult kahekuulise intervalliga.

                  Revaktsineerimine:
                  Täiskasvanutele manustatakse kolmas annus (esimene revaktsineerimine) 8 kuni 12 kuud
                  pärast teist annust.
                  Revaktsineerimine toimub täiskasvanutel iga 10 aasta järel.

                  Manustamisviis
                  Eelistatav manustamisviis on lihasesse, kuigi vaktsineerida võib ka naha alla.
                  Eelistatav lihasesse süstekoht on reielihase keskmine lateraalne osa väikelastel ja deltalihas
                  lastel, noorukitel ja täiskasvanutel.

                  Kui te kasutate IMOVAX POLIO´t rohkem kui ette nähtud:
                  Ei ole asjakohane.


                 Kui te unustate IMOVAX POLIO´t kasutada
                  Teie arst otsustab, millal annus manustada.

                  4. VÕIMALIKUD KÕRVALTOIMED

                  Nagu kõik vaktsiinid, võib ka IMOVAX POLIO põhjustada kõrvaltoimeid, kuigi kõigil neid ei
                  teki.

                  Kõige sagedamini teatatud kõrvaltoimed on:
                     •  paiksed reaktsioonid süstekohal: valu, erüteem (naha punetus), induratsioon (naha
                         kõvastumine).
                     •  mõõdukas, mööduv palavik.
                  Teised, väga harva (<0.01%) teatatud kõrvaltoimed:
                     •  paiksed reaktsioonid süstekohal:
                        -  turse, mis võib tekkida 48 tunni jooksul ja püsida ühe või kaks päeva
                        -  lümfadenopaatia (lümfisõlmede suurenemine)
                     •  ülitundlikkusreaktsioon (allergia): nõgestõbi, Quincke´i ödeem (näoödeem),
                        anafülaktiline šokk vastusena mõnele vaktsiinikomponendile.
                     •  mõõdukas ja mööduv liigesvalu ja lihasvalu vaktsineerimisele järgnevatel päevadel.
                     •  krambid (eraldi või koos palavikuga) vaktsineerimisele järgnevatel päevadel,
                        peavalud, mõõdukas ja mööduv tundlikkushäire (surisev tunne, eriti alajäsemetes),
                        mis ilmnevad vaktsineerimisele järgneva kahe nädala jooksul.
                     •  rahutus, unisus ja ärritatavus vaktsineerimisele järgnevatel esimestel tundidel või
                        päevadel, mis kaovad kiiresti.
                     •  laialdane nahapunetus.

                  Väga enneaegselt sündinud lastel (sündinud 28. rasedusenädalal või varem) võib 2…3 päeva
                  jooksul pärast vaktsineerimist tekkida apnoe (vahed hingetõmmete vahel on pikemad kui
                  tavaliselt). Selliseid lapsi tuleb jälgida.

                  Kui ükskõik milline kõrvaltoimetest muutub tõsiseks või kui te märkate mõnda kõrvaltoimet,
                  mida selles infolehes ei ole nimetatud, palun rääkige sellest oma arstile.

                  5. KUIDAS IMOVAX POLIO´t SÄILITADA

                  Hoida laste eest varjatud ja kättesaamatus kohas.
                  Hoida külmkapis 2ºC...8°C, valguse eest kaitstult. Mitte lasta külmuda.
                  Ärge kasutage IMOVAX POLIO´t, kui süstesuspensioon on hägune
                  Ärge kasutage pärast kõlblikkusaega, mis on märgitud pakendil.

                  Ravimeid ei tohi ära visata kanalisatsiooni kaudu ega koos majapidamisprügiga. Küsige oma
                  apteekrilt, kuidas hävitatakse ravimeid, mida enam ei vajata. Need meetmed aitavad kaitsta
                  keskkonda.

                  6. LISAINFO

                  Mida IMOVAX POLIO sisaldab
                  Toimeained on:
                  Üks annus ( 0,5 ml) sisaldab:
                  Inaktiveeritud 1 tüübi polioviirust # (Mahoney)40 DU*¹

                  Inaktiveeritud 2 tüübi polioviirust # (MEF-1)  8  DU*¹

                  Inaktiveeritud 3 tüübi polioviirust # (Saukett)32 DU*¹


                  Vaktsiin vastab Euroopa Farmakopöa ja Maailma Tervishoiuorganisatsiooni soovitustele.


                 # kasvatatud VERO rakkudel


                  *antigeen D ühikut

                  ¹ või ekvivalentne antigeeni hulk, mis on määratud sobival immunokeemilisel meetodil.


                  Abiained on: 2-fenoksüetanool,etanool, formaldehüüd, Hanks 199 sööde (sisaldab põhiliselt
                  aminohappeid, mineraalsooli, vitamiine, glükoosi, polüsorbaat 80 ja süstevett), soolhape või
                  naatriumhüdroksiid pH reguleerimiseks.

                  Kuidas IMOVAX POLIO välja näeb ja pakendi sisu
                  0,5 ml süstesuspensiooni eeltäidetud süstlis (tüüp I klaas) kolbkorgiga (elastomeer) – karbis 1
                  või 20 tk.
                  0,5 ml süstesuspensiooni eeltäidetud süstlis (tüüp I klaas) kolbkorgiga (elastomeer), terava
                  otsikuga (elastomeer) ja 1 või 2 eraldi nõelaga – karbis 1 tk.

                  Kõik pakendi suurused ei pruugi olla müügil.

                  Müügiloa hoidja
                  Sanofi Pasteur
                  2 avenue Pont Pasteur
                  69007 Lyon
                  Prantsusmaa

                  Tootjad
                  Sanofi Pasteur
                  2 avenue Pont Pasteur
                  69007 Lyon
                  Prantsusmaa

                  Sanofi-Aventis Zrt.
                  1225 Budapest,
                  Campona u.1. (Harbor Park)
                  Ungari

                  Lisaküsimuste tekkimisel selle ravimi kohta pöörduge palun müügiloa hoidja kohaliku
                  esindaja poole:
                  Sanofi-Aventis Estonia OÜ
                  Pärnu mnt 139 E/2
                  11317 Tallinn
                  Tel 627 3488

                  Infoleht on viimati kooskõlastatud detsembris 2011
