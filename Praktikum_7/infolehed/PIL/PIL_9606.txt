

                             PAKENDI INFOLEHT: INFORMATSIOON KASUTAJALE

                                             ENAP, 1,25mg/ml süstelahus
                                                    Enalaprilaat

                 Enne ravimi kasutamist lugege hoolikalt infolehte.
                 -    Hoidke infoleht alles, et seda vajadusel uuesti lugeda.
                 -    Kui teil on lisaküsimusi, pidage nõu oma arsti või apteekriga.
                 -    Ravim on välja kirjutatud teile. Ärge andke seda kellelegi teisele. Ravim võib olla neile
                      kahjulik, isegi kui haigussümptomid on sarnased.
                 -    Kui ükskõik milline kõrvaltoimetest muutub tõsiseks või kui te märkate mõnda
                      kõrvaltoimet, mida selles infolehes ei ole nimetatud, palun rääkige sellest oma arstile või
                      apteekrile.

                 Infolehes antakse ülevaade:
                 1.  Mis ravim on Enap ja milleks seda kasutatakse
                 2.  Mida on vaja teada enne Enap’i kasutamist
                 3.  Kuidas Enap’i kasutada
                 4.  Võimalikud kõrvaltoimed
                 5.  Kuidas Enap’i säilitada
                 6.  Lisainfo


                    1.  MIS RAVIM ON ENAP JA MILLEKS SEDA KASUTATAKSE

                 Omadused ja toime
                 Enalaprilaat inhibeerib angiotensiini  konverteerivat  ensüümi,  mis  katalüüsib  angiotensiin I
                 konversiooni  angiotensiin  II-ks.  Enalaprilaat  alandab  süstoolset  ja  diastoolset  vererõhku,
                 tavaliselt  ortostaatilist  hüpotensiooni  põhjustamata.  Südame  löögisagedus  ja  väljutusmaht
                 tavaliselt ei muutu. Toime algab 15 minutit pärast ravimi manustamist, maksimaalne toime
                 ilmneb 1…4 tunniga. Toime kestab ligikaudu 6 tundi.

                 Näidustused
                 Arteriaalse hüpertensiooni ravi juhul, kus suukaudne ravi ei ole võimalik.


                    2.  MIDA ON VAJA TEADA ENNE ENAP´i KASUTAMIST

                 Ärge kasutage Enap´i
                    •  kui te olete allergiline (ülitundlik) enalaprilaadi või Enap´i mõne koostisosa suhtes,
                    •  kui teil on angioneurootilise turse episood pärast angiotensiini konverteeriva ensüümi
                        (AKE) inhibiitorite manustamist ja/või angioneurootiline turse anamneesis,
                    •  kui teil on porfüüria,
                    •  kui te olete rase (eriti teine ja kolmas kolmandik) või toidate last rinnaga.

                 Eriline ettevaatus on vajalik ravimiga Enap
                 Raske  südamepuudulikkuse  ja  hüponatreemiaga  patsientidel,  raske  neerupuudulikkusega
                 patsientidel  ning  hüpertensiivsetel  patsientidel  (eriti  neil,  kellel  esineb  diureetikum-ravist,
                 vähese soolasisaldusega dieedist, kõhulahtisusest,  oksendamisest või hemodialüüsist tingitud
                 hüpovoleemia),  võib  tekkida  hüpotensioon  (isegi  mitu  tundi  pärast  esimese  annuse
                 manustamist).
                 Seetõttu  tuleb  kõrge  hüpotensiooniriskiga  patsientidel  alustada  ravi  poolega  tavalisest
                 enalaprilaadi  annusest (0,625  mg).  Hüpotensiooni tekkimisel  tuleb  patsient panna  lamama
                 madala  peaalusega  asemele.  Vajadusel  tuleb  vereplasma  mahtu  korrigeerida  0,9%
                 naatriumkloriidi lahuse infusiooniga. Hüpotensioon ja selle tõsisemad tagajärjed on harvad ja


                                                                                                1


                loomult ajutised. Mööduv hüpotensioon ei ole vastunäidustuseks edasisele enalaprilaat-ravile.
                 Pärast  vererõhu  ja  vereplasma  mahu  korrigeerimist  taluvad  sellised  patsiendid  järgnevaid
                 annuseid tavaliselt hästi. Sümptomaatilise hüpotensiooni korral tuleb enalaprilaadi annuseid
                 vähendada või ravi katkestada.
                 Neeruarterite  bilateraalse  stenoosiga või  ühe neeru  arteri  stenoosiga  (üksiku neeru korral)
                 patsientidel tuleks enalaprilaadi kasutamist vältida, kuna see võib põhjustada neerufunktsiooni
                 halvenemist või isegi ägedat neerupuudulikkust, mis on küll tavaliselt pöörduv. Seega tohivad
                 oletatava või diagnoositud renovaskulaarse hüpertensiooniga patsiente ravida ainult kogenud
                 spetsialistid.
                 Ettevaatlik  tuleb  olla  ka  enalaprilaadi  manustamisel  raske  aordistenoosiga,  idiopaatilise
                 hüpertroofilise  subaortaalse  stenoosiga  ja  generaliseerunud  ateroskleroosiga  patsientidele.
                 Hüpotensioon võib põhjustada hüpoperfusiooni ja südame, aju või neerude isheemiat. Sellistel
                 patsientidel tuleb enalaprilaati kasutada väga ettevaatlikult, ravi alustatakse poolega tavalisest
                 annusest.
                 Enalaprilaat-ravi  ajal  võib  suureneda  kaaliumi  kontsentratsioon  vereseerumis,  seda  eriti
                 kroonilise  neerupuudulikkusega  patsientidel.  Seetõttu  ei  soovitata  samaaegselt  manustada
                 Enapi ja kaaliumi säästvaid diureetikume, näiteks spironolaktooni, amiloriidi ja triamtereeni.
                 Kuna täielikult ei ole võimalik välistada neutropeenia või agranulotsütoosi tekkevõimalust, on
                 soovitatav regulaarselt määrata vererakkude arvu.
                 Anafülaktiliste  reaktsioonide  suurenenud  riski  tõttu  ei  tohi  enalaprilaati  manustada  neile
                 hemodialüüsi-patsientidele,  kelle  dialüüsil  kasutatakse  polüakrülonitriilmembraane,  samuti
                 neile afereesi-patsientidele, kes saavad dekstraansulfaati ning vahetult enne desensibiliseerimist
                 mesilas- või herilasmürgi suhtes.

                 Kasutamine koos teiste ravimitega
                 Palun informeerige oma arsti, kui te kasutate või olete hiljuti kasutanud mingeid muid
                 ravimeid, kaasa arvatud ilma retseptita ostetud ravimeid.

                 Kui  enalaprilaati  manustatakse  samaaegselt  diureetikumidega,  suureneb  hüpotensiooni
                 tekkevõimalus, seetõttu tuleb diureetikum-ravil patsienti pärast enalaprilaadi esimest süstimist
                 vähemalt 1 tunni jooksul jälgida. Samaaegsel kasutamisel koos spironolaktooni, amiloriidi või
                 triamtereeniga  võib  tekkida  hüperkaleemia.  Liitiumi  samaaegsel  kasutamisel  võib  tekkida
                 liitumimürgistus. Mürgistus taandub mõlema ravimi ärajätmisel.
                 Samaaegse tsüklosporiinravi tulemuseks võib olla äge neerupuudulikkus.
                 AKE inhibiitorite ja mittesteroidsete põletikuvastaste ravimite samaaegsel kasutamisel võib
                 tekkida  neerufunktsiooni  kahjustus  ja/või  südame  paispuudulikkus  ning  kuiv  köha.  Selle
                 tõenäoliseks mehhanismiks peetakse prostaglandiinide toime inhibeerimist.
                 Enalaprilaati võib kasutada samaaegselt südameglükosiidide, beeta-blokaatorite, metüüldopa,
                 nitraatide, kaltsiumantagonistide, hüdralasiini ja prasosiiniga.

                 Rasedus ja imetamine
                 Enne ravimi kasutamist pidage nõu oma arstiga.
                 Enalaprilaat on vastunäidustatud raseduse  ajal (eriti teisel ja kolmandal kolmandikul) ning
                 imetamise perioodil. Nendel perioodidel võib ravimit manustada ainult siis, kui võimalik kasu
                 kaalub üles võimalikud ohud.


                    3.  KUIDAS ENAP´i KASUTADA

                 Kasutage Enap´i alati täpselt nii nagu arst on teile rääkinud. Kui te ei ole milleski kindel,
                 pidage nõu oma arstiga.

                 Annustamine ja manustamisviis




                                                                                                2


                Enalaprilaat tuleb manustada veeni aeglase, vähemalt 5 minutit kestva süstena. Süstelahuse
                 võib lahjendada ka 50 ml sobivas infusioonilahuses (5% glükoos, 0,9% naatriumkloriidi lahus,
                 5% glükoos füsioloogilises naatriumkloriidi lahuses, 5% glükoos Ringer-laktaadis).
                 Tavaline soovitatav annus on 1,25 mg enalaprilaati (1 ampull) iga 6 tunni järel. See annus
                 kehtib ka neile patsientidele, keda on varem ravitud suukaudselt Enap tablettidega.
                 Diureetikum-ravi saavatel patsientidel on algannuseks 0,625 mg (0,5 ml süstelahust). Kui ühe
                 tunni järel ei ole kliiniline toime piisav, võib sama annust korrata ning jätkata seejärel ravi
                 täisannusega 1,25 mg (1 ml) iga 6 tunni järel.
                 Kui teil on tunne, et Enap´i toime on liiga tugev või liiga nõrk, pidage nõu oma arstiga.

                 Annustamine neerupuudulikkuse korral. Patsientidele, kellel on kreatiniini kliirens üle 0,5
                 ml/s (kreatiniinisisaldus vereseerumis kuni 265 µmol/l), manustatakse tavaline annus – 1,25 mg
                 (1  ml)  iga  6  tunni  järel.  Patsientidele,  kelle  kreatiniini  kliirens  on  alla  0,5  ml/s
                 (kreatiniinisisaldus seerumis üle 265 µmol/l), on algannus 0,625 mg (0,5 ml süstelahust). Kui
                 ühe tunni järel ei ole kliiniline toime piisav, võib sama annust korrata ning jätkata seejärel ravi
                 täisannusega 1,25 mg (1 ml) iga 6 tunni järel.
                 Hemodialüüsi-patsientidele on soovitatavaks annuseks 0,625 mg (0,5 ml) enalaprilaati iga 6
                 tunni järel.
                 Tavaliselt kestab enalaprilaat-ravi 48 tundi.
                 Kui minnakse üle suukaudsele ravile enalapriiliga, on neil patsientidel, kes said enalaprilaati
                 tavalises annuses, soovitatavaks enalapriili algannuseks 5 mg ööpäevas. Vajadusel võib annust
                 suurendada. Patsientidel, kes said ravi poolega enalaprilaadi algannusest, on suukaudsele ravile
                 üleminekul soovitatavaks annuseks 2,5 mg enalapriili ööpäevas.

                 Kui te kasutate Enap´i rohkem kui ette nähtud
                 Üleannustamise kõige sagedasemaks nähuks on hüpotensioon. Tavaliselt piisab sellest, kui
                 patsient  panna lamama  madala  peaalusega asemele.  Raskematel  juhtudel võib  olla vajalik
                 infundeerida 0,9% naatriumkloriidi lahust.  Kõige  raskematel juhtudel  võib vajalik  olla ka
                 angiotensiin  II  infusioon.  Üleannustamise  ravi  ajal  tuleb  jälgida  patsiendi  vererõhku,
                 hingamistegevust, seerumi kaaliumitaset ja diureesi.
                 Enalaprilaati on võimalik süsteemsest tsirkulatsioonist eemaldada hemodialüüsil. Enalaprilaadi
                 hemodialüütiline kliirens on 38...62 ml/min, enalaprilaadi kontsentratsioon seerumis alaneb 4-
                 tunnise hemodialüüsi tulemusel 45...57%.

                 Kui teil on lisaküsimusi selle ravimi kasutamise kohta, pidage nõu oma arstiga.


                    4.  VÕIMALIKUD KÕRVALTOIMED

                 Nagu kõik ravimid, võib ka Enap põhjustada kõrvaltoimeid, kuigi kõigil neid ei teki.

                 Kõige sagedasemaks kõrvaltoimeks (eriti pärast esimese annuse manustamist) on hüpotensioon
                 koos  selle  võimalike  tagajärgedega,  hüpotensioonile  järgnevad  peavalu  ja  iiveldus.  Harva
                 võivad tekkida müokardiinfarkt, nõrkus, vertiigo, palavik, nahalööve ja kõhukinnisus. Vähestel
                 patsientidel on esinenud tinnitust, peavalu, kõhukinnisust, artralgiat, seljavalu, verist rögaeritust
                 ja unetust. Nimetatud kõrvaltoimed on olnud kliiniliselt ebaolulised ja ei tingi ravi katkestamist.
                 Esineda võib seerumi uurea ja kreatiniinitaseme ajutist tõusu, kuid diureetikumi ärajätul või
                 ravimi annuse vähendamisel või ärajätul nende tasemed normaliseeruvad.
                 Mõnikord on olnud enalapriilravi katkestamise põhjuseks kuiv köha.
                 Harva  tekivad  näo  ja  kaela  angioneurootiline  turse  ning  keele-,  glottise-  ja  kõriturse.
                 Kergematel juhtudel piisab Enapi veeni manustamise katkestamisest ja antihistamiinikumide
                 manustamisest. Raskematel juhtudel ravitakse angioneurootilist turset adrenaliiniga ja tagatakse
                 patsiendil vabad hingamisteed (intubatsioon või larüngotoomia).




                                                                                                3


                Kui ükskõik milline kõrvaltoimetest muutub tõsiseks või kui te märkate mõnda kõrvaltoimet,
                 mida selles infolehes ei ole nimetatud, palun rääkige sellest oma arstile.


                    5.  KUIDAS ENAP’i SÄILITADA

                 Hoida laste eest varjatud ja kättesaamatus kohas.
                 Hoida temperatuuril kuni 25°C.
                 Ärge kasutage Enap´i pärast kõlblikkusaega, mis on märgitud pakendil. Kõlblikkusaeg viitab
                 kuu viimasele päevale.

                 Ravim  on  ette  nähtud  ainult  haiglasiseseks  manustamiseks  selleks  volitatud  ja  selles
                 valdkonnas kompetentsete töötajate poolt.

                 Ravimeid ei tohi ära visata kanalisatsiooni kaudu ega koos majapidamisprügiga. Küsige oma
                 apteekrilt, kuidas hävitatakse ravimeid, mida enam ei vajata. Need meetmed aitavad kaitsta
                 keskkonda.

                    6.  LISAINFO

                 Mida Enap sisaldab
                    •  Toimeaine on enalaprilaat. 1 ml (1 ampull) süstelahust sisaldab toimeainena 1,25 mg
                        enalaprilaati.
                    •  Abiained on bensüülalkohol, naatriumkloriid, naatriumhüdroksiid, süstevesi.

                 Pakendi sisu
                 1 ml ampullid, 5 ampulli pakendis.

                 Müügiloa hoidja ja tootja
                 KRKA, d.d., Novo mesto, Šmarješka cesta 6, 8501 Novo mesto, Sloveenia

                 Lisaküsimuste tekkimisel selle ravimi kohta pöörduge palun müügiloa hoidja kohaliku esindaja
                 poole.

                 KRKA, d.d., Novo Mesto Eesti filiaal
                 Pärnu mnt 139c
                 11317 Tallinn
                 Tel. 6597365

                 Infoleht kooskõlastatud. märtsis 2008















                                                                                                4
