

                             PAKENDI INFOLEHT: INFORMATSIOON KASUTAJALE

                                  Pulmozyme, 2500 ühikut/ 2,5 ml nebuliseeritav lahus
                                                    Dornaas alfa

              Enne ravimi kasutamist lugege hoolikalt infolehte.
              -     Hoidke infoleht alles, et seda vajadusel uuesti lugeda.
              -     Kui teil on lisaküsimusi, pidage nõu oma arsti või apteekriga.
              -     Ravim on välja kirjutatud teile. Ärge andke seda kellelegi teisele. Ravim võib olla neile
                     kahjulik, isegi kui haigussümptomid on sarnased.
              -     Kui ükskõik milline kõrvaltoimetest muutub tõsiseks või kui te märkate mõnda kõrvaltoimet,
                     mida selles infolehes ei ole nimetatud, palun rääkige sellest oma arstile või apteekrile.


              Infolehes antakse ülevaade:
              1.    Mis ravim on Pulmozyme ja milleks seda kasutatakse
              2.    Mida on vaja teada enne Pulmozyme’i kasutamist
              3.    Kuidas Pulmozyme’i kasutada
              4.    Võimalikud kõrvaltoimed
              5.    Kuidas Pulmozyme’i säilitada
              6.    Lisainfo


              1.    MIS RAVIM ON PULMOZYME JA MILLEKS SEDA KASUTATAKSE

              Pulmozyme sisaldab ravimit, mida nimetatakse dornaas alfaks. See on kunstlikult valmistatud proteiin,
              mis sarnaneb organismiomasele proteiinile DNaasile.

              Pulmozyme’i kasutatakse tsüstilise fibroosi raviks. See aitab vedeldada tihket lima hingamisteedes,
              mille tulemusena paraneb kopsufunktsioon.
              Pulmozyme’i sissehingamiseks (inhaleerimiseks) kasutatakse suruõhu-nebulisaatorit (vt lõik 3: Kuidas
              Pulmozyme’i kasutada). Lisaks Pulmozyme’ile jätkate te tavaliselt teiste tsüstilise fibroosi ravimite
              võtmist (vt „Kasutamine koos teiste ravimitega“ lõigus 2).


              2.    MIDA ON VAJA TEADA ENNE PULMOZYME’I KASUTAMIST

              Ärge kasutage Pulmozyme’i
              −  kui te olete allergiline (ülitundlik) dornaas alfa või Pulmozyme’i mõne koostisosa suhtes.

              Eriline ettevaatus on vajalik ravimiga Pulmozyme
              Pulmozyme’i ei soovitata kasutada alla 5 aasta vanustel lastel. Kui ravim on välja kirjutatud alla
              5 aasta vanusele lapsele, pidage enne Pulmozyme’i kasutamist nõu oma arsti või apteekriga.

              Kasutamine koos teiste ravimitega
              Palun informeerige oma arsti või apteekrit, kui te kasutate või olete hiljuti kasutanud mingeid muid
              ravimeid, kaasa arvatud ilma retseptita ostetud ravimeid ja taimseid ravimeid. See on vajalik
              sellepärast, et Pulmozyme võib mõjutada teatud ravimite toimet. Samuti võivad mõned teised ravimid
              mõjutada Pulmozyme’i toimet.

              Pulmozyme-ravi ajal võib jätkata tavaliste tsüstilise fibroosi ravimite manustamist (nt antibiootikumid,
              pankrease ehk kõhunäärme ensüümid, bronhodilataatorid ehk bronhilõõgastid ja valuvaigistid). Kui te
              ei ole milleski kindel, pidage enne Pulmozyme’i kasutamist nõu oma arsti või apteekriga.

              Rasedus ja imetamine
              Ärge kasutage Pulmozyme’i, kui olete rase, püüate rasestuda või toidate last rinnaga, välja arvatud
              juhul, kui arst on seda soovitanud.


             Autojuhtimine ja masinatega töötamine
              Pulmozyme ei mõjuta tõenäoliselt autojuhtimise ning masinate ja mehhanismidega töötamise võimet.


              3.    KUIDAS PULMOZYME’I KASUTADA

              Kasutage Pulmozyme’i alati täpselt nii, nagu arst on teile rääkinud. Pulmozyme’i hingatakse sisse
              (inhaleeritakse) suruõhu-nebulisaatori abil (vt „Millist nebulisaatorit kasutada“). Kui te ei ole milleski
              kindel, pidage nõu oma arstiga.

              Pulmozyme-ravi ajal tuleb jätkata oma tavalisi füsioteraapia protseduure.

              Alla 5 aasta vanused lapsed
              Pulmozyme’i ei soovitata kasutada alla 5 aasta vanustel lastel.

              5-aastased ja vanemad patsiendid
              •  Kasutage Pulmozyme’i iga päev.
              •  Tavaline annus on iga päev ühe ampulli sisu inhaleerimine nebulisaatori abil.
              •  Kui teie vanus on üle 21 aasta, võib arst öelda, et manustaksite ühe ampulli sisu kaks korda
                 päevas.

              Millist nebulisaatorit kasutada:
              •  Kasutage suruõhu-nebulisaatorit.
              •  Ravimi manustamiseks ei sobi enamik ultrahelinebulisaatoreid, kuna need võivad takistada
                 Pulmozyme’il õigesti toimida.
              •  Arst ütleb teile, milliseid nebulisaatoreid tohib kasutada Pulmozyme’i manustamiseks.

              Kuidas Pulmozyme’i nebulisaatori abil manustada
              Kui seate nebulisaatorit valmis Pulmozyme’i manustamiseks, palun pidage meeles järgmist:
              •  Ärge segage Pulmozyme’i nebulisaatoris teiste ravimite või lahustega.
              •  Ärge kasutage järele jäänud Pulmozyme’i, see tuleb alati minema visata.
              •  Kui teil on korduvkasutatav nebulisaator, ärge unustage seda pärast kasutamist puhastada. Järgige
                 tootjapoolseid puhastamisjuhiseid.

              Nebulisaatori kasutamine
              •  Veenduge, et nebulisaator on puhas.
              •  Avage üks Pulmozyme’i ampull.
              •  Tühjendage ampulli sisu nebulisaatori kambrisse.
              •  Järgige nebulisaatori kasutamisjuhiseid ja inhaleerige Pulmozyme’i kohe.

              Kui te kasutate Pulmozyme’i rohkem kui ette nähtud
              Kui te manustate rohkem Pulmozyme’i kui ette nähtud, kontakteeruge kohe oma arstiga.

              Kui te unustate Pulmozyme’i kasutada
              •  Kui unustate annuse manustamata, siis tehke seda niipea, kui meelde tuleb.
              •  Kui on juba peaaegu käes järgmise annuse manustamise aeg, jätke unustatud annus võtmata.
              •  Ärge võtke kahekordset annust, kui annus jäi eelmisel korral võtmata.

              Kui te lõpetate Pulmozyme’i kasutamise
              Kui lõpetate Pulmozyme’i kasutamise, võivad haigusnähud süveneda. Kui soovite Pulmozyme’i
              kasutamist lõpetada, rääkige sellest oma arstiga.

              Kui Pulmozyme’i kasutab kogemata keegi teine, tuleb otsekohe rääkida arstiga.

              Kui teil on lisaküsimusi selle ravimi kasutamise kohta, pidage nõu oma arsti või apteekriga.


             4. VÕIMALIKUD KÕRVALTOIMED

              Nagu kõik ravimid, võib ka Pulmozyme põhjustada kõrvaltoimeid, kuigi kõigil neid ei teki.
              Pulmozyme’i kõrvaltoimeid esineb harva, vähem kui ühel inimesel 1000st.

              Kõrvaltoimed on järgmised:
              •  Rindkerevalu.
              •  Palavik.
              •  Maoärritus (seedehäire).
              •  Hääle muutused, sealhulgas hääle kähedus või kaotus.
              •  Kurguvalu.
              •  Hingamisraskus.
              •  Nohu või ninakinnisus ja aevastamine.
              •  Silmaärritus (konjunktiviit). Selle nähtudeks on silma punetus ja sügelus ning eritus silmast.
              •  Nahalööve, mis võib olla ümbritsevast nahapinnast kõrgem ja sügelev (nõgestõbi).
              •  Ravi alustamise järgselt võib kopsufunktsioon halveneda ja erituda võib tavalisest rohkem lima.
                 Aja jooksul see tavaliselt taandub.

              Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida
              selles infolehes ei ole nimetatud, palun rääkige sellest oma arstile või apteekrile.


              5.    KUIDAS PULMOZYME’I SÄILITADA

              Hoida laste eest varjatud ja kättesaamatus kohas.
              •
              •  Hoida külmkapis (2 o C...8 o C), intensiivse valguse eest kaitstult.
              •  Vältida liigset kuumutamist. Lühiajaline ühekordne temperatuuri tõus (kuni 30 o C kuni 24 tunni
                 jooksul) ei kahjusta ravimi stabiilsust.
              Ärge kasutage Pulmozyme’i pärast kõlblikkusaega, mis on märgitud pakendil.
              •
              Ravimeid  ei  tohi  ära  visata  kanalisatsiooni  kaudu  ega  koos  majapidamisprügiga.  Küsige  oma
              apteekrilt,  kuidas  hävitatakse  ravimeid,  mida  enam  ei  vajata.  Need  meetmed  aitavad  kaitsta
              keskkonda.


              6.    LISAINFO

              Mida Pulmozyme sisaldab

              -  Toimeaine on dornaas alfa.
              -  Abiained on naatriumkloriid, kaltsiumkloriidi dihüdraat, süstevesi.

              Kuidas Pulmozyme välja näeb ja pakendi sisu

              Pulmozyme  on  läbipaistev  ja  värvitu  nebuliseeritav  lahus.  Pulmozyme  on  saadaval  ühekordselt
              kasutatavates madaltihedast polüetüleenist valmistatud plastampullides. Ühe ampulli maht on 2,6+/0,1
              ml, mis annab nebulisaatori kambrisse 2,5ml Pulmozyme’i.
              Pakendis on 6 ampulli (2,5 ml).

              Lisaküsimuste tekkimisel selle ravimi kohta pöörduge palun müügiloa hoidja poole.

              Müügiloa hoidja
              Roche Eesti OÜ


             Lõõtsa 2
              11415 Tallinn, Eesti
              Tel: + 372 6 177 380

              Tootja
              Roche Pharma AG
              Emil-Barell-Strasse 1
              D-79639 Grenzach-Wyhlen
              Saksamaa

              Infoleht on viimati kooskõlastatud oktoobris 2011.
