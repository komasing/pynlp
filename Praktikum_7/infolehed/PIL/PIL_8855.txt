

                             PAKENDI INFOLEHT: INFORMATSIOON KASUTAJALE

                                      Ovestin 500 mikrogrammi vaginaalsuposiidid
                                                      Östriool

                  Enne ravimi kasutamist lugege hoolikalt infolehte.
                  • Hoidke infoleht alles, et seda vajadusel uuesti lugeda.
                  • Kui teil on lisaküsimusi, pidage nõu oma arsti või apteekriga.
                  • Ravim on välja kirjutatud teile. Ärge andke seda kellelegi teisele. Ravim võib olla neile
                     kahjulik, isegi kui haigussümptomid on sarnased.
                  • Kui ükskõik milline kõrvaltoimetest muutub tõsiseks või kui te märkate mõnda
                     kõrvaltoimet, mida selles infolehes ei ole nimetatud, palun rääkige sellest oma arstile või
                     apteekrile.

                  Infolehes antakse ülevaade:
                  1.  Mis ravim on Ovestin ja milleks seda kasutatakse
                  2.  Mida on vaja teada enne Ovestin’i kasutamist
                  3.  Kuidas Ovestin’i kasutada
                  4.  Võimalikud kõrvaltoimed
                  5.  Kuidas Ovestin’i säilitada
                  6.  Lisainfo


                  1.  MIS RAVIM ON OVESTIN JA MILLEKS SEDA KASUTATAKSE

                  Ovestin kuulub ravimite gruppi, mida nimetatakse östrogeenideks.
                  Ovestin sisaldab östriooli. Östriool on üks naissuguhormoonidest ehk östrogeenidest, mida
                  teie organism toodab. Menopausi ajal ja pärast seda östrogeenide hulk organismis väheneb.
                  Selle tulemusena võivad naistel tekkida ebameeldivad nähud nagu tupe ärritus, korduvad
                  kuseteedeinfektsioonid, kusepidamatus või kuumahood. Selle raviks määratakse Ovestin’i.
                  Ovestin’i võidakse kasutada ka mõnede teiste seisundite puhul.
                  Lõigust 6. „Lisainfo“ leiate lisainformatsiooni Ovestin’i ja selle kasutamise kohta.


                  2.  MIDA ON VAJA TEADA ENNE OVESTIN’I KASUTAMIST

                  Ärge kasutage Ovestin’i
                     •  kui teil on või on olnud rinnavähk või teil kahtlustatakse rinnavähki
                     •  kui teil on või teil kahtlustatakse östrogeensõltuvat kasvajat, nagu nt emaka
                        limaskesta kasvaja
                     •  kui teil on ebanormaalne, diagnoosimata tupekaudne veritsus
                     •  kui teil esineb ebanormaalne emaka limaskesta vohamine (endomeetriumi
                        hüperplaasia)
                     •  kui teil on või on olnud vereringehäireid, nagu verehüüvete moodustumine jala- või
                        kopsuveenides
                     •  kui teil on vere hüübimise häire (trombofiilne häire, nt C-valgu, S-valgu või
                        antitrombiini puudulikkus)
                     •  kui teil on või on olnud haigusi, mis on põhjustatud verehüüvete moodustumisest
                        arterites, nagu rinnaangiin, ajuinsult või südameinfarkt
                     •  kui te põete või olete põdenud maksahaigust ning maksafunktsioon ei ole veel
                        normaliseerunud
                     •  kui te olete allergiline (ülitundlik) östriooli või Ovestin’i mõne koostisosa suhtes
                     •  kui teil on porfüüria (pärilik ja omandatud verepigmendi tootmise häire)

                  Eriline ettevaatus on vajalik ravimiga Ovestin


                 Peale kasu on hormoonasendusravil (HAR) ka mõned ohud, millega peate arvestama, enne
                  kui otsustate ravi alustada või jätkata.

                  Arstlik läbivaatus
                  Enne hormoonasendusravi alustamist peaks arst läbi viima küsitluse teie ja teie pere tervise
                  kohta. Arst võib uurida teie rinnanäärmeid ja /või kõhtu ning teha läbivaatuse. Teile
                  määratakse ka regulaarsed kontroll-läbivaatused, eriti rinnanäärmete kontroll. Arst ütleb teile,
                  kui tihti peaks neid läbivaatusi tegema.
                  Kui olete alustanud hormoonasendusravi, peate regulaarselt (vähemalt üks kord aastas) käima
                  arstlikul läbivaatusel. Neil läbivaatustel võib arst teiega hormoonasendusravi jätkamise kasu
                  ja ohtusid arutada.
                  Kui teil esineb teatud seisundeid, jälgib arst teid tähelepanelikult. Informeerige oma arsti, kui
                  teil esineb või on esinenud järgmisi seisundeid või kui mõni neist seisunditest halvenes
                  raseduse või eelneva hormoonide kasutamise ajal:
                  • emakafibroom
                  • endometrioos
                  • verehüübed veresoontes (tromboos, süvaveenide tromboos, kopsuemboolia) või
                     suurenenud risk verehüüvete tekkeks
                  • kellelgi teie perest on olnud östrogeensõltuv vähk (nt rinnavähk lähisugulasel)
                  • kõrge vererõhk
                  • südamehaigus
                  • maksahaigus
                  • neeruhaigus
                  • suhkurtõbi
                  • sapikivid
                  • migreen või (raske) peavalu
                  • süsteemne erütematoosne luupus
                  • endomeetriumi hüperplaasia
                  • epilepsia
                  • astma
                  • otoskleroos (pärilik kurtus)
                  Rääkige arstile, kui täheldate Ovestin’i kasutamise ajal muutust oma seisundis.

                  Põhjused Ovestin’i kasutamise koheseks lõpetamiseks:
                  • kollatõbi (nahk muutub kollaseks) või maksafunktsiooni halvenemine
                  • järsk vererõhu tõus
                  • kui teil tekib esmakordselt migreen või rasked peavalud
                  • rasedus

                  Toime seoses vähi tekke riskiga

                  Endomeetriumi vähk
                  Kõigil naistel on väike risk endomeetriumi vähi (emaka limaskesta vähk) tekkeks sõltumata
                  sellest, kas ta kasutab hormoonasendusravi või mitte. Üks epidemioloogiline uuring on
                  näidanud, et pikaajaline ravi östriooli väikeseannuseliste tablettidega, kuid mitte kreemi ega
                  vaginaalsete suposiitidega, võib suurendada endomeetriumi vähi riski. See risk suurenes
                  vastavalt ravi pikenemisele ning kadus ühe aasta jooksul pärast ravi lõppu. Östriooli
                  kasutanud naistel avastatud vähktõved omasid väiksemat levimise tõenäosust kui neil naistel,
                  kes ei olnud östriooli kasutanud.
                  Endomeetriumi stimulatsiooni vältimiseks ei tohiks ületada maksimumannust ega kasutada
                  maksimumannust üle mõne nädala.
                  HAR esimestel kuudel võib tekkida veritsus või määrimine.
                  Kui aga veritsus või määrimine:
                  •     kestab kauem, kui mõned esimesed kuud


                 •  algab, kui olete juba mõnda aega hormoonasendusravi saanud
                  •     kestab edasi ka pärast hormoonasendusravi lõpetamist,
                  siis pöörduge arsti poole, et teha kindlaks, kas need märgid vajavad edasist uurimist.

                  Rinnavähk
                  Naised, kes põevad või on varem põdenud rinnavähki, ei tohi hormoonasendusravi kasutada.
                  Östrogeeni või östrogeeni-gestageeni kombinatsiooni sisaldava HAR kasutamine mitme aasta
                  kestel suurendab vähesel määral rinnanäärmevähi riski. See risk suureneb vastavalt HAR
                  kestusele ning normaliseerub viie aasta jooksul pärast HAR lõppu. Kombineeritud
                  hormoonasendusravi kasutavatel naistel on rinnavähi tekke risk pisut suurem, kui ainult
                  östrogeeni sisaldava HAR kasutajatel.
                  Ei ole teada, kas Ovestin’i kasutamisel on risk rinnavähi tekkeks sama suur, kui
                  hormoonasendusravis kasutatavate teiste ravimite korral. Samas, kui teile tekitab muret
                  rinnavähi tekke risk, arutage raviga seonduvaid riske ning potentsiaalseid kasuvõimalusi oma
                  arstiga.
                  Kontrollige kindlasti regulaarselt oma rinnanäärmeid igasuguste võimalike muutuste suhtes,
                  nagu lohukeste tekkimine nahas, nibu muutused või tihked tükid, mida võite näha või tunda.

                  Munasarjavähk
                  Munasarjavähk on väga harvaesinev, kuid raske haigus. Seda võib olla raske diagnoosida,
                  kuna sel haigusel ei ole sageli selgeid sümptomeid. Munasarjavähk esineb palju harvemini kui
                  rinnavähk.
                  Pikaajaline (vähemalt 5 kuni 10 aastat) ainult östrogeeni sisaldava HAR kasutamine võib
                  arvatavasti veidi suurendada munasarjavähi tekke riski. Mõned uuringud on näidanud, et
                  pikaajaline kombineeritud HAR kasutamine võib põhjustada sama suurt või veidi väiksemat
                  riski. Seni ei ole teada, kas Ovestin võib samuti seda ohtu suurendada.
                  Naiste hulgas, kes on HAR-i kasutanud üle 5 aasta, esineb üks lisajuht 2500 kasutaja kohta.

                  Toime südamele ja vereringele

                  Südame isheemiatõbi
                  HAR ei ole soovitatav naistele, kes põevad südamehaigust või on seda hiljuti põdenud. Kui
                  olete kunagi põdenud südamehaigust, siis rääkige sellest arstile, et ta saaks otsustada, kas te
                  tohite HAR kasutada.
                  HAR ei aita südamehaigust vältida.
                  Östrogeeni-kollaskehahormooni HAR-i saavatel naistel esineb veidi suurem südamehaiguse
                  tekke tõenäosus ravimi kasutamise esimesel aastal, kui neil, kes ei saa HAR-i. Teiste HAR
                  tüüpidega esineb arvatavasti samasugune oht, ehkki see ei ole veel kindel. Kuna
                  südamehaiguse tekke tõenäosus sõltub oluliselt vanusest, on südamehaiguste lisajuhtude arv
                  östrogeeni-kollaskehahormooni HAR-i kasutavate, menopausile lähenevate tervete naise seas
                  väga madal, kuid vanemas eas see tõuseb.
                  Kui teil tekivad sümptomid, mis võivad viidata südamehaigusele (nt valu rinnus, mis kiirgub
                  kätte või kaela), konsulteerige võimalikult kiiresti arstiga. Ärge enam HAR-i kasutage, enne
                  kui arst seda lubab.

                  Ajuinsult
                  Östrogeeni-kollaskehahormooni kombineeritud HAR ja ainult östrogeeni HAR suurendavad
                  ajuinsuldi tekke riski kuni 1,5 korda. Võrreldav risk HAR-i kasutajate puhul vs mittekasutajad
                  ei muutu vanusega või menopausi algusest möödunud ajaga.
                  Siiski, kuna ajuinsuldi tekke tõenäosus sõltub kindlasti vanusest, suureneb vanusega üldine
                  ajuinsuldi tekke tõenäosus HAR-i kasutavate naiste seas.
                  HAR-i mittekasutavate 50-ndates eluaastates naiste jälgimine näitas, et 5 aasta jooksul esineb
                  keskmiselt 8 naisel 1000-st ajuinsult. HAR-i kasutavate 50-ndates eluaastates naiste seas on
                  lisajuhtude arv 5 aasta jooksul 3 naist 1000-st.


                 Kui teil tekivad sümptomid, mis võivad viidata ajuinsuldile (nt seletamatu migreeni tüüpi
                  peavalu koos nägemise hägunemisega või ilma), konsulteerige võimalikult kiiresti arstiga.
                  Ärge enam HAR-i kasutage, enne kui arst seda lubab.

                  Trombid
                  HAR suurendab veenides trombide tekke ohtu (nimetatakse ka süvaveenide tromboosiks ehk
                  SVT-ks) 1,3 kuni 3 korda, eriti selle kasutamise esimesel aastal. Ei ole teada, kas Ovestin
                  suurendab seda ohtu samal määral.
                  Selline verehüüve ei ole alati ohtlik, aga kui see liigub mööda veresooni kopsu, siis võib ta
                  põhjustada valu rinnus, õhupuudust, kollapsit ja koguni surma. Seda seisundit nimetatakse
                  kopsuembooliaks ehk KE-ks.
                  SVT ja KE iseloomustavad seisundit, mida nimetatakse venoosseks trombembooliaks ehk
                  VTE-ks.
                  Venoosne trombemboolia (trombid) võib teil suurema tõenäosusega tekkida:
                  • kui olete vanemates eluaastates
                  • kui olete rase või hiljuti sünnitanud
                  • kui teie rasedus on katkenud üks või rohkem kordi
                  • kui kasutate östrogeeni
                  • kui olete tugevalt ülekaaluline
                  • kui teil on varem esinenud trombe jalas, kopsus või muus elundis
                  • kui kellelgi teie lähisugulastest on esinenud trombe
                  • kui teil esineb vere hüübivushäire, mis vajab ravi sellise ravimiga nagu varfariin
                  • kui olete kirurgilise operatsiooni, trauma või haiguse tõttu pikemat aega voodirežiimil
                  • kui põete harvaesinevat haigust, milleks on süsteemne sidekoe luupus
                  • kui teil on vähk
                  Kui mõni neist olukordadest käib teie kohta, siis rääkige sellest arstile, et ta saaks otsustada,
                  kas HAR on teile sobiv.
                  HAR-i mittekasutavate 50-ndates eluaastates naiste jälgimine näitas, et 5 aasta jooksul esineb
                  keskmiselt  4  naisel  1000-st  venoosne  trombemboolia.  50-ndates  eluaastates  üle  5  aasta
                  östrogeeni-kollaskehahormooni HAR-i saanud naiste seas on lisajuhtude arv 5 naist 1000-st.
                  Kui teil tekivad sümptomid, mis võivad viidata verehüüvete tekkele (nt jala valulik turse,
                  järsk valu rinnus ja/või õhupuudus), konsulteerige võimalikult kiiresti arstiga. Ärge enam
                  HAR-i kasutage, enne kui arst seda lubab.
                  Kui te peate operatsioonile minema, siis rääkige sellest kindlasti arstile. Võib-olla peate 4...6
                  nädalat enne operatsiooni HAR lõpetama, et vältida verehüüvete tekke ohtu. Arst ütleb teile,
                  millal tohite HAR-i jälle alustada.

                  Muud toimed

                  HAR ei hoia ära mälukaotust. Mälukaotuse tõenäosus on mõnevõrra suurem naistel, kes
                  alustavad HAR-i kasutamist pärast 65. eluaastat.

                  Kasutamine koos teiste ravimitega
                  Teised ravimid võivad Ovestin’i toimet mõjutada ja Ovestin võib mõjutada teiste ravimite
                  toimet. Informeerige arsti või apteekrit, kui te võtate või kavatsete võtta järgmisi ravimeid:
                  •     epilepsiaravimid (barbituraadid, hüdantoiinid ja karbamasepiin)
                  •     infektsiooniravimid (griseofulviin, rifamütsiin)
                  •     viirusinfektsioonide vastased ravimid (nevirapiin, efavirens, ritonaviir, nelfinaviir)
                  •     ravimtaime naistepuna (Hypericum perforatum) sisaldavad taimsed preparaadid
                  •     mõni järgnevatest ravimitest (kortikosteroidid, suktsinüülkoliin, teofülliinid või
                         troleandomütsiin)

                  Ovestin’i kasutamine koos toidu ja joogiga
                  Ovestin’i kasutamise ajal võite te süüa ja juua nagu tavaliselt.


                 Rasedus ja imetamine
                  Enne ravimi kasutamist pidage nõu arsti või apteekriga.
                  Ärge kasutage Ovestin’i, kui olete rase või arvate, et võite olla rase.
                  Kui te imetate last, ärge kasutage Ovestin’i, enne kui olete konsulteerinud oma arstiga.

                  Autojuhtimine ja masinatega töötamine
                  Ovestin ei mõjuta või mõjutab ebaolulisel määral autojuhtimise ja masinatega töötamise
                  võimet.


                  3.  KUIDAS OVESTIN’I KASUTADA

                  Vaginaalsete kaebuste puhul on tavaline annus esimestel nädalatel 1 vaginaalsuposiit
                  ööpäevas, seejärel manustamiskordi vähendatakse, näiteks kuni 1 vaginaalsuposiit kaks korda
                  nädalas. Teiste seisundite puhul võib olla annustamine erinev.

                  Heitke pikali ja lükake sõrmega vaginaalsuposiit nii sügavale tuppe kui võimalik. Soovitav on
                  teha seda enne magamaminekut. Ovestin vaginaalsuposiidid ei ole mõeldud manustamiseks
                  pärasoole kaudu.

                  Kui teil on tunne, et Ovestin’i toime on liiga tugev või liiga nõrk, rääkige sellest oma arstile.

                  Kui te kasutate Ovestin’i rohkem kui ette nähtud
                  Kui te olete manustanud rohkem Ovestin’i kui vaja, konsulteerige arsti või apteekriga.
                  Kui keegi on kogemata tupeküünla alla neelanud, ei ole põhjust väga muretseda. Võiksite
                  siiski arstiga konsulteerida. Võivad tekkida iiveldus ja oksendamine, naistel võib mõne päeva
                  jooksul tupest verd erituda.

                  Kui te unustate Ovestin’i kasutada
                  Ärge manustage topeltannust, et „tasa teha“ unustatud annus.
                  Kui olete unustanud ravimit manustada, tehke seda niipea kui võimalik, välja arvatud juhul,
                  kui see meenub teile järgmise annuse manustamise päeval. Sel juhul ärge manustage
                  ununenud annust, vaid jätkake järgmise annusega, nagu tavaliselt.

                  Kui teil on lisaküsimusi selle ravimi kasutamise kohta, pidage nõu oma arsti või apteekriga.


                  4.  VÕIMALIKUD KÕRVALTOIMED

                  Nagu kõik ravimid, võib ka Ovestin põhjustada kõrvaltoimeid, kuigi kõigil neid ei teki.
                  Annusest ja patsiendi tundlikkusest olenevalt võib Ovestin vahel põhjustada järgmisi
                  kõrvaltoimeid:
                  • paikne ärritus ja sügelemine
                  • ebamugavustunne ja valu rindades
                  • menopausijärgne veritsus
                  • eritis emakakaelast
                  • iiveldus
                  • vedelikupeetus

                  Enamikel patsientidel kaovad nähud pärast esimesi ravinädalaid. Konsulteerige arstiga, kui
                  tekib tupekaudne veritsus või mõni kõrvaltoimetest on murettekitav või püsiv.

                  Teised hormoonasendusraviga kaasneda võivad kõrvaltoimed on:
                  • hea- ja halvaloomulised hormoonsõltuvad kasvajad, nagu nt endomeetriumivähk


                 •südameinfarkt ja ajuinsult
                  • sapipõiehaigus
                  • naha ja nahaaluskoe kahjustused, nagu nt pruunikas pigmentatsioon nahal (kloasmid),
                     erinevad villilised ja sõlmelised nahahaigused või verevalumid (mitmekujuline erüteem,
                     nodoosne erüteem, vaskulaarne purpur)
                  • venoosne trombemboolia, nt jala või vaagna süvaveenide tromboos ja kopsuemboolia,
                     mis esineb sagedamini hormoonasendusravi kasutavatel kui mittekasutavatel naistel.
                     Täiendavat infot vt lõik 2 „Ärge kasutage Ovestin’i“ ja „Trombid“.
                  • Mitmeaastane hormoonasendusravi kasutamine suurendab pisut rinnavähi tekke riski. 50-
                     kuni 65-aastaste HAR-i mittekasutavate naiste seas diagnoositakse 5 aasta jooksul
                     rinnavähk keskmiselt 9 kuni 12 naisel 1000-st. 50- kuni 65-aastaste üle 5 aasta
                     östrogeeni-kollaskehahormooni HAR-i saavate naiste seas on lisajuhtude arv 6 naist
                     1000-st. 50- kuni 79-aastaste HAR-i mittekasutavate naiste seas diagnoositakse 5 aasta
                     jooksul rinnavähk keskmiselt 14 naisel 1000-st. 50- kuni 79-aastaste üle 5 aasta
                     östrogeeni-kollaskehahormooni HAR-i saavate naiste seas on lisajuhtude arv 4 naist
                     1000-st. Rinnavähi lisajuhtude arv ei sõltu HAR-i alustamise east (kui alustasite HAR-i
                     45. ja 65. eluaasta vahel). Täiendavat infot vt lõik 2 „Ärge kasutage Ovestin’i“ ja
                     „Rinnavähk“.

                  Kui ükskõik milline kõrvaltoimetest muutub tõsiseks või kui te märkate mõnda kõrvaltoimet,
                  mida selles infolehes ei ole nimetatud, palun rääkige sellest oma arstile või apteekrile.


                  5.  KUIDAS OVESTIN’I SÄILITADA

                  Hoida laste eest varjatud ja kättesaamatus kohas.
                  Hoida temperatuuril kuni 25 °C.
                  Mitte lasta külmuda.
                  Hoida originaalpakendis, valguse ja niiskuse eest kaitstult.

                  Ärge kasutage Ovestin’i pärast kõlblikkusaega, mis on märgitud karbil. Kõlblikkusaeg viitab
                  kuu viimasele päevale.

                  Ravimeid ei tohi ära visata kanalisatsiooni kaudu ega koos majapidamisprügiga. Küsige oma
                  apteekrilt, kuidas hävitatakse ravimeid, mida enam ei vajata. Need meetmed aitavad kaitsta
                  keskkonda.


                  6.  LISAINFO

                  Ovestin’i toimeaine on östriool, üks keha poolt toodetavatest looduslikest östrogeenidest
                  (naissuguhormoonidest). Östrogeene toodetakse peamiselt munasarjades. Östrogeenid on
                  vajalikud naise normaalseks seksuaalseks arenguks ja menstruaaltsükli reguleerimiseks
                  viljakas eas. Kui naine vananeb, toodavad munasarjad östrogeeni vähem. Seda perioodi
                  (algab tavaliselt 50 eluaastates) nimetatakse menopausiks. Kui munasarjad opereeritakse
                  (ovariektoomia) enne menopausi, tekib östrogeenide puudus väga äkki.
                  Östrogeenide puudus menopausi ajal võib tupeseina muuta õhukeseks ja kuivaks. Selle
                  tulemusena võib seksuaalvahekord muutuda valulikuks ning võib esineda tupe sügelust ja
                  infektsioone. Östrogeenide puudus võib viia ka selliste sümptomite tekkeni, nagu
                  kusepidamatus ning korduv kusepõiepõletik. Neid nähte on sageli võimalik leevendada
                  kasutades östrogeeni sisaldavaid ravimeid. Võib kuluda mitu päeva või isegi nädalaid, enne
                  kui märkate olukorra paranemist.
                  Lisaks eelpool nimetatule, võib Ovestin vaginaalsuposiite kasutada ka:
                  • postmenopausis naistel tupeoperatsioonide järelravis
                  • abiks postmenopausis naistelt võetud emakakaela analüüside hindamisel


                 Mida Ovestin sisaldab

                  -   Toimeaine on östriool. 1 vaginaalsuposiit sisaldab 500 mikrogrammi östriooli.
                  -   Abiaine on tahke rasv.

                  Kuidas Ovestin välja näeb ja pakendi sisu
                  Valged, torpeedokujulised vaginaalsuposiidid. Igas blistris on 5 vaginaalsuposiiti.

                  Müügiloa hoidja ja tootja
                  Müügiloa hoidja
                  N.V. Organon
                  Kloosterstraat 6
                  PO Box 20
                  5340 BH Oss
                  Holland

                  Tootjad
                  Unither Industries
                  one industrielle le Malcourlet
                  03800 Gannat
                  Prantsusmaa

                  või
                  N.V. Organon
                  Kloosterstraat 6
                  5349 AB Oss
                  Holland

                  Lisaküsimuste tekkimisel selle ravimi kohta pöörduge palun müügiloa hoidja kohaliku
                  esindaja poole.

                  Merck Sharp & Dohme OÜ
                  A. H. Tammsaare tee 47
                  11316 TALLINN
                  Tel.: 6 144 200
                  msdeesti@merck.com

                  Infoleht on viimati kooskõlastatud: jaanuaris 2012
