

                             PAKENDI INFOLEHT: INFORMATSIOON KASUTAJALE

                                      Femoden 75/30 mikrogrammi kaetud tabletid
                                             gestodeen/etünüülöstradiool

                  Enne ravimi kasutamist lugege hoolikalt infolehte.

                  -   Hoidke infoleht alles, et seda vajadusel uuesti lugeda.
                  -   Kui teil on lisaküsimusi, pidage palun nõu arsti või apteekriga.
                  -   Ravim on välja kirjutatud isiklikult teile ja seda ei tohi anda kellelegi teisele. Ravim
                       võib olla neile kahjulik, isegi kui haigussümptomid on sarnased.
                  -   Kui ükskõik milline kõrvaltoimetest muutub tõsiseks või kui te märkate mõnda
                       kõrvaltoimet, mida selles infolehes ei ole nimetatud, palun rääkige sellest oma arstile
                       või apteekrile.


                  Infolehes antakse ülevaade:
                  1.    Mis ravim on Femoden ja milleks seda kasutatakse
                  2.    Mida on vaja teada enne Femoden’i kasutamist
                  3.    Kuidas Femoden’i kasutada
                  4.    Võimalikud kõrvaltoimed
                  5.    Kuidas Femoden’i säilitada
                  6.    Lisainfo


                  1.    MIS RAVIM ON FEMODEN JA MILLEKS SEDA KASUTATAKSE

                  Pilli tüüp

                  Femoden on kombineeritud suukaudne rasestumisvastane ravim (“kombineeritud pill”). Iga
                  tablett sisaldab väikeses koguses kahte erinevat naissuguhormooni: gestodeeni (progestageen)
                  ja etünüülöstradiooli (östrogeen). Väikese hormoonisisalduse tõttu on Femoden arvatud
                  madala-annuseliste suukaudsete rasestumisvastaste ravimite hulka. Kõik tabletid pakendis
                  sisaldavad samas annuses samu toimeaineid, st et tegemist on monofaasilise suukaudse
                  rasestumisvastase ravimiga.

                  Miks kasutada Femoden´i?

                  Femoden’i kasutatakse rasestumise ärahoidmiseks.


                  2.    MIDA ON VAJA TEADA ENNE FEMODEN’I KASUTAMIST

                  Ärge kasutage kombineeritud pille, kui teil esineb mõni allpool loetletud tervisehäiretest.
                  Teatage oma arstile nende haiguste esinemisest enne, kui alustate Femoden’i võtmist. Teie
                  arst võib teile soovitada teist tüüpi pille või mõnda teist (mitte-hormonaalset)
                  rasestumisvastast meetodit.

                  Ärge kasutage Femoden’i:

                  •     kui teil on või on varem olnud vereringe häireid (eriti sellised häired, mis on seotud
                        tromboosiga). Tromboosiks nimetatakse vere hüübimist veresoonesiseselt. See võib
                        aset leida jala veresoontes (süvaveenide tromboos), kopsudes (kopsuembol), südames
                        (südamelihase infarkt), või organismi teistes piirkondades (vt lõiku “Pillid ja
                        tromboos”);


                 •  kui teil on olnud insult (põhjustatud trombist e soonesisesest verehüübest või
                         veresoone rebendist ajus);
                  •     kui teil on või on varem olnud seisundeid, mis võivad olla südamelihaseinfarkti
                         (rinnaangiin või valud rindkeres) või aju insuldi (mööduv ajuisheemia või korduvad
                         kerged minestusehood) esmasteks tunnusteks;
                  •     kui teil on esinenud migreeni, millega kaasnevad nt nägemishäired, kõnehäired,
                         nõrkus või tuimus keha mistahes piirkonnas;
                  •     kui teil on suhkurtõbi veresoonte kahjustusega:
                  •     kui teil on või on olnud pankreatiit (kõhunäärmepõletik), millega kaasneb kõrge
                         rasvaühendite sisaldus veres;
                  •     kui teil on ikterus (naha kollasus) või tõsine maksa haigus;
                  •     kui teil on või on olnud hormoon-sõltuv rinnanäärme või suguorganite vähk;
                  •     kui teil on või on olnud hea- või pahaloomuline maksa kasvaja;
                  •     kui teil on esinenud ebaselge põhjusega tupekaudseid verejookse;
                  •     kui te olete rase või arvate, et võite olla rase;
                  •     kui te olete ülitundlik (allergiline) etünüülöstradiooli, gestodeeni või Femoden’i mõne
                         koostisosa suhtes.

                  Kui mõni neist seisunditest peaks tekkima esmakordselt pillide võtmise ajal, tuleb pillide
                  võtmine koheselt lõpetada ning konsulteerida arstiga. Sel ajal kasutage rasedusest
                  hoidumiseks mittehormonaalseid meetmeid (vt “Üldised soovitused”).

                  Üldised soovitused

                  Selles pakendi infolehes on kirjeldatud seisundid, mille korral tuleks pillide võtmine peatada,
                  või millal nende toime pole piisavalt usaldusväärne. Neis olukordades tuleb teil rasedusest
                  hoidumiseks vältida vahekordi või kasutada mitte-hormonaalseid lisameetmeid, nt kondoom
                  jm barjäärimeetodid. Ärge kasutage rütmi ja temperatuuri meetodit. Need meetodid pole
                  usaldusväärsed, kuna pillide kasutamine moonutab menstruaaltsükliga kaasnevaid
                  temperatuuri ja emakakaelalima muutusi.

                  Femoden, nagu ka kõik teised rasestumisvastased pillid, ei kaitse teid HIV-infektsiooni
                  (AIDS) ega teiste sugulisel teel levivate haiguste eest.

                  Kui te kasutate pille ning teil esineb samaaegselt mõni allpool loetletud seisunditest, siis
                  peaksite te olema püsiva arstliku kontrolli all. Teie arst selgitab seda teile. Niisiis, kui teil
                  esineb mõni neist seisunditest, siis öelge seda oma arstile enne, kui alustate Femoden’i
                  kasutamist.

                  Eriline ettevaatus on vajalik ravimiga Femoden:

                  -     kui te suitsetate;
                  -     kui teil on suhkurtõbi;
                  -     kui te olete ülekaaluline;
                  -     kui teil on kõrge vererõhk;
                  -     kui teil on südameklapi rike või südame rütmihäired;
                  -     kui teil on veenide põletik (pindmine flebiit);
                  -     kui teil on varikoossed veenid (veenilaiendid);
                  -     kui kellelgi teie lähisugulastest on olnud tromboos, südamelihaseinfarkt või rabandus;
                  -     kui teil esineb migreen;
                  -     kui teil on epilepsia;
                  -     kui teil või kellelgi teie lähisugulastest on kõrge kolesterooli või triglütseriidide
                         (ühendid, millest koosnevad neutraalrasvad) tase veres;
                  -     kui kellelgi teie lähisugulastest on olnud rinnanäärmevähk;
                  -     kui teil on maksa või sapipõie haigus;


                 -  kui teil on Crohni tõbi või haavandiline koliit (krooniline põletikuline jämesoole
                         haigus);
                  -     kui teil on dissemineerunud erütematoosluupus (e SLE - haigus, mis kahjustab nahka
                         üle kogu keha);
                  -     kui teil on hemolüütilis-ureemiline sündroom (e HUS - vere hüübimishäire, mis
                         põhjustab neerukahjustusi);
                  -     kui teil on sirprakuline aneemia;
                  -     kui teil esineb seisund, mis esmakordselt tekkis või halvenes raseduse ajal või eelneva
                         suguhormoonide kasutamise ajal (nt kuulmise kadu; teatud ainevahetushaigus, mida
                         nimetatakse porfüüriaks; herpes gestationis e naha- või limaskesta rasedusaegne
                         viirushaigus; chorea Sydenham e streptokokknakuse järgselt tekkiv haigus, millele on
                         iseloomulikud tahtmatud liigutushäired);
                  -     kui teil esinevad või on esinenud kloasmid (kollakas-pruunid pigmendilaigud nahal,
                         eriti näol); nende esinemisel hoiduge otsesest ultraviolett-kiirgusest;
                  -     kui teil esineb pärilik angioödeem. Eksogeensed östrogeenid võivad angioödeemi
                         sümptomeid esile kutsuda või neid ägedamaks muuta. Kui teil esineb angioödeemi
                         sümptomeid nagu näo, keele ja/või neelu turse ja/või neelamisraskused või nõgestõbi
                         koos hingamisraskustega, pöörduge koheselt oma arsti poole.

                  Kui mõni ülalmainitud seisunditest ägeneb või ilmneb teil pillide kasutamise ajal esimest
                  korda, siis peaksite te edasise ravi jätkamise osas konsulteerima oma arstiga.

                  Pillid ja tromboos

                  Tromboosiks nimetatakse vere hüübimist veresoontes (trombide e verehüüvete teke), mis
                  põhjustab veresoonte sulgumist.

                  Mõnikord tekib tromboos jalgade süvaveenides (süvaveenide tromboos). Kui sellisest
                  vereklombist rebeneb tükk lahti ja liigub mööda veene ülespoole, põhjustab see kopsu
                  veresoonte sulgust (kopsuemboolia). Süvaveenide tromboosi esineb harva. Venoosse
                  trombemboolia risk on suurim esimesel aastal, mil naine kasutab suukaudseid
                  rasestumisvastaseid tablette.

                  Venoosne trombemboolia võib tekkida sõltumata sellest, kas te kasutate pille või mitte. See
                  võib tekkida ka siis, kui rasestute. Risk haigestuda on suurem pillide kasutajatel kui
                  mittekasutajatel, kuid see risk on oluliselt väiksem kui raseduse puhul.

                  Väga harva võivad vereklombid esineda südame veresoontes või aju veresoontes ning
                  põhjustada südamelihaseinfarkti või ajurabandust e insulti. Veelgi harvem võivad trombid
                  tekkida maksa-, neeru-, soolestiku- või silmaveresoontes.

                  Väga harva võib tromboos põhjustada invaliidsust või olla surma põhjustajaks.

                  Südamelihaseinfarkti või ajurabanduse risk tõuseb, kui te saate vanemaks. See on suurem ka
                  suitsetamise korral. Pillide kasutamise ajal peaksite te suitsetamisest loobuma, eriti kui
                  teil on vanust üle 35 aasta.

                  Kui pillide kasutamise ajal kõrgeneb teie vererõhk, siis võidakse teil soovitada nende
                  kasutamine lõpetada.

                  Süvaveenide tromboosi risk suureneb ajal, mil te olete sunnitud viibima operatsiooni või
                  trauma tõttu pikemat aega voodiravil. Naistel, kes kasutavad pille, on see risk suurem.
                  Teavitage oma arsti enne operatsiooni või haiglasse minemist pillide kasutamisest. Arst võib
                  soovitada teil pillide võtmine peatada mõned nädalad enne operatsiooni või täieliku


                 voodirežiimi ajaks. Arst annab teile ka teada, millal võite pillide kasutamist jätkata, kui saate
                  jälle liikuda.

                  Kui te märkate võimalikke tromboosi märke, siis lõpetage pillide võtmine ning pöörduge
                  koheselt arsti poole (vt ka lõik “Millal te peaksite pöörduma oma arsti poole?”)

                  Pillid ja vähk

                  Naistel, kes kasutavad pille, on rinnavähki diagnoositud veidi sagedamini kui samaealistel
                  pille mittekasutavatel naistel. See väike erinevus kaob umbes 10 aasta jooksul pärast pillide
                  kasutamise lõppu. Pole teada, kas see erinevus on põhjustatud pillide kasutamisest või mitte.
                  Põhjuseks võib olla asjaolu, et pille kasutavaid naisi kontrolliti tihedamini ning see põhjustas
                  ka vähi varasema avastamise.

                  Harva on pillide kasutajatel esinenud healoomulisi ning veelgi harvem pahaloomulisi
                  maksakasvajaid. Sellised kasvajad võivad põhjustada kõhuõõnesisest verejooksu. Seepärast
                  võtke ägeda kõhuvalu tekkimisel koheselt ühendust oma arstiga.

                  Emakakaelavähi olulisim riskifaktor on püsiv inimese papilloomi viirus. Mõnede uuringute
                  kohaselt võib pikaajaline pillide kasutamine emakakaelavähi riski veelgi suurendada, kuigi
                  jätkuvalt ollakse lahkarvamusel, kuivõrd võib seda riski kasvu seostada muude faktoritega, nt
                  emakakaela uuringute ning seksuaalkäitumisega (k.a. barjäärimeetodite kasutamine).

                  Rasedus ja imetamine

                  Femoden’i ei tohi kasutada raseduse ajal või juhul, kui te arvate, et te olete rase.
                  Kui te kasutate Femoden’i ning arvate, et olete rase, pöörduge koheselt oma arsti poole.
                  Rinnaga toitmise ajal ei soovitata üldjuhul Femoden’i kasutada. Kui te soovite kasutada pille
                  imetamise ajal, pidage nõu oma arstiga.

                  Autojuhtimine ja masinatega töötamine:

                  Femoden ei oma märkimisväärset toimet autojuhtimise ega masinate käsitsemise võimele.

                  Kasutamine koos teiste ravimitega:

                  Teatud ravimid ei lase pillidel mõjuda nii, nagu ette nähtud. Need on mõned epilepsia (nt
                  primidoon, fenütoiin, barbituraadid, karbamasepiin, okskarbasepiin, topiramaat, felbamaat),
                  tuberkuloosi (nt rifampitsiin, rifabutiin) ja HI-viiruse (nt ritonaviir, nevirapiin) ravimid;
                  antibiootikumid (nt penitsilliinid, tetratsükliinid, griseofulviin) ning ravimtaimedest
                  naistepuna (Hypericum perforatum), mida kasutatakse depressiivsete meeleolude
                  leevendamiseks.

                  Ka pillid võivad sekkuda teiste ravimite, nt tsüklosporiini sisaldavate ravimite või
                  epilepsiaravimi lamotrigiini toime avaldumisse.

                  Palun informeerige oma arsti, kui te kasutate või olete hiljuti kasutanud mingeid muid
                  ravimeid, kaasa arvatud ilma retseptita ostetud ravimeid. Samuti tuleb teistele arstidele ja
                  hambaarstidele, kes teile mingit rohtu välja kirjutavad teatada, et te kasutate Femoden’i.
                  Nemad võivad teile öelda, kas ja kui kaua peate te kasutama lisameetmeid rasedusest
                  hoidumiseks.

                  Regulaarsed arsti külastused

                  Kui te võtate pille, siis peate te arsti külastama regulaarselt vastavalt teie arsti korraldustele.


                 Võtke oma arstiga koheselt ühendust, kui:

                  •     te märkate mingit muutust oma tervislikus seisundis, eriti kui tegemist on muutusega,
                        mida on kirjeldatud lõikudes “Ärge kasutage Femoden’i” ning “Eriline ettevaatus on
                        vajalik ravimiga Femoden”; ärge unustage neid punkte, kus on juttu lähisugulastest;
                  •     teil on “tüki” tunne rinnas;
                  •     te hakkate kasutama mõnda teist ravimit (vt lõik “Kasutamine koos teiste
                        ravimitega”);
                  •     teid ootab ees voodirežiim või operatsioon (konsulteerige arstiga vähemalt neli
                        nädalat enne operatsiooni);
                  •     teil esinevad ebaharilikud ning tugevad tupekaudsed verejooksud;
                  •     te unustasite tabletti võtta esimesel pakendi nädalal ning teil oli suguühe üks nädal
                        enne seda;
                  •     teil on tugev kõhulahtisus;
                  •     teil on kaks korda järjest ära jäänud menstruatsioon või te kahtlustate, et võite olla
                        rase (ärge alustage järgmise pakendiga enne, kui arst on teil seda lubanud).

                  Lõpetage tablettide võtmine ning pöörduge koheselt arsti poole, kui teil ilmnevad
                  tromboosi, südamelihaseinfarkti või ajurabanduse võimalikud sümptomid:

                  •     ootamatu köha;
                  •     tugev rindkere valu, mis võib kiirguda vasakusse kätte;
                  •     raskendatud hingamine;
                  •     iga ootamatu, tugev või pikaleveninud peavalu või migreenihoog;
                  •     osaline või täielik nägemise kaotus või kahekordne nägemine;
                  •     kõnehäired või kõnevõimetus;
                  •     äkiline muutus kuulmises, maitsmises või haistmises;
                  •     peapööritus või minestushood;
                  •     nõrkus või tuimus keha mistahes piirkonnas;
                  •     tugev kõhuvalu;
                  •     tugev valu või tursed jalgades.

                  Ülalmainitud sümptomeid on kirjeldatud täpsemalt teistes käesoleva infolehe lõikudes.


                  3.    KUIDAS FEMODEN’I KASUTADA

                  Kombineeritud suukaudsete rasestumisvastaste tablettide õigel kasutamisel on rasestumise
                  võimalus ligikaudu 1% aastas. Juhul kui unustatakse pille võtta või neid ei kasutata vastavalt
                  juhendile, võib rasestumise tõenäosus suureneda.

                  • Millal ja kuidas tablette võtta?

                  Femoden’i pakend sisaldab 21 tabletti. Iga tablett pakendis on märgistatud kindla
                  nädalapäevaga. Tablett tuleks sisse võtta iga päev enam-vähem samal ajal, vajadusel vähese
                  veega. Järgige noolt pakendil kuni kõik 21 tabletti on ära võetud. Järgnevad seitse päeva on
                  tabletivaba periood. Nende seitsme päeva jooksul peaks algama menstruatsioonilaadne
                  vereeritus. Tavaliselt algab see 2…3. päeval pärast viimase Femoden’i tableti võtmist. Uue
                  Femoden’i pakendiga tehke algust vaheaja kaheksandal päeval, isegi juhul, kui vereeritus pole
                  veel lõppenud. Seega alustate te uut pakendit iga kord ühel ja samal nädalapäeval. Samas on
                  teil ka menstruatsioonilaadne vereeritus iga kuu samal ajal.

                  • Esimese Femoden’i pakendiga alustamine


                 Kui te pole viimase kuu jooksul kasutanud ühtegi hormonaalset rasestumisvastast vahendit.

                  Alustage Femoden’i võtmist tsükli esimesel päeval, st menstruatsiooni esimesel päeval. Võtke
                  tablett käesoleva nädalapäeva märgistuse alt, st kui täna on reede, siis võtke tablett märgistuse
                  alt „R”. Seejärel järgige nädalapäevi. Femoden’i toime avaldub esimese tableti sissevõtmise
                  hetkest, seega puudub vajadus kasutada rasestumisvastast lisameetodit.

                  Te võite alustada tablettide võtmist ka tsükli 2…5. päeval, kuid siis peate te esimese tsükli
                  esimesel seitsmel päeval kasutama lisaks mõnda muud rasestumisvastast vahendit (nt.
                  kondoomi).

                  Kui te lähete üle kombineeritud pillilt, tuperõngalt või transdermaalselt (rasestumisvastaselt)
                  plaastrilt

                  Te võite alustada Femoden’i võtmist järgmisel päeval pärast viimase pilli võtmist eelmisest
                  pakendist (ilma tabletivaba vaheajata). Kui teie eelmiste pillide pakend sisaldas ka
                  mitteaktiivseid pille, siis tuleb Femoden’i võtmist alustada kohe pärast viimase aktiivse
                  (toimeainet sisaldava) pilli võtmist (kui te pole kindel, siis küsige oma arsti või apteekri käest
                  nõu). Te võite alustada ka hiljem, kuid mitte hiljem, kui päeval pärast eelmiste pillide
                  tabletivaba perioodi (või päeval pärast viimase mitteaktiivse pilli võtmist). Juhul kui te
                  kasutasite tuperõngast või transdermaalset plaastrit, alustage Femoden’i tablettide võtmist
                  eelistatult eelneva vahendi eemaldamise päeval, kuid mitte hiljem kui päeval, mil pidi
                  toimuma järgmine manustamine. Järgides neid juhiseid ei ole vaja kasutada kaitseks
                  lisameetodit.

                  Kui te lähete üle ainult progestageen pillilt (minipill)

                  Te võite lõpetada minipillide võtmise suvalisel päeval ning alustada järgmisel päeval samal
                  ajal Femoden’i võtmist. Kuid esimese seitsme päeva jooksul peaksite te siiski kasutama lisaks
                  muid rasestumisvastaseid vahendeid (kondoom).

                  Kui lähete üle süstitavatelt või implanteeritavatelt rasestumisvastastelt preparaatidelt või
                  progestageeni-vabastavalt emakasiseselt süsteemilt (ESS)

                  Alustage  Femoden’iga  ajal,  kui  teile  peaks  tehtama  järgmine  süst  või  päeval,  mil  teil
                  eemaldatakse implantaat või emakasisene süsteem. Kuid esimese seitsme päeva jooksul peaksite
                  te siiski kasutama lisaks muid rasestumisevastaseid vahendeid (kondoom).

                  Pärast sünnitust

                  Pärast sünnitust võib arst soovitada teil enne Femoden’i kasutamise alustamist oodata ära esimene
                  normaalne menstruaaltsükkel. Võib alustada ka varem, kuid ainult arsti soovitusel. Kui te toidate
                  last rinnaga, siis peaksite te Femoden’i võtmise osas küsima nõu oma arstilt.

                  Pärast nurisünnitust või aborti

                  Küsige nõu oma arstilt.

                  Kui te võtate Femoden’i rohkem kui ette nähtud

                  Puuduvad teated üleannustamisega seotud tõsistest kahjustustest. Üleannustamise korral võib
                  esineda iiveldus, oksendamine või tupekaudne verejooks. Kui te avastate, et Femoden’i on
                  sisse võtnud laps, siis pöörduge oma arsti poole.

                  Kui te tahate lõpetada Femoden’i kasutamise


                 Femoden’i võtmise võib lõpetada igal ajal, kui te seda soovite. Kui te lõpetate Femoden’i
                  võtmise rasestumise soovist ajendatuna, siis on üldiselt soovitatav ära oodata järgmine
                  normaalne menstruatsioon ning alles seejärel rasestuda. See aitab välja selgitada, millal on
                  sünnitust oodata.

                  Kui te ei taha rasestuda, siis küsige oma arstilt muude rasestumisvastaste meetodite kohta.

                  MIDA TEHA, KUI…

                  … te unustate tabletti võtta

                  • Kui te hilinesite tableti võtmisega vähem kui 12 tundi, siis on tableti toime säilinud.
                     Võtke tablett niipea, kui see teile meenub, ning jätkake tablettide võtmist tavalisel ajal.

                  • Kui te hilinesite tableti võtmisega rohkem kui 12 tundi, siis võib pillide toime olla
                     vähenenud. Mida rohkem järjestikku asetsevaid tablette te vahele jätate, seda suurem on
                     risk rasestuda. Suurim risk rasestuda on siis, kui te jätate tableti võtmata pakendi alguses
                     või lõpus. Seetõttu järgige alltoodud eeskirju (vt ka diagrammi).

                  Te unustasite võtta rohkem kui ühe tableti
                  Küsige nõu oma arstilt.

                  1 tablett jäi vahele 1. nädalal
                  Võtke  vahelejäänud  tablett  niipea  kui  võimalik  (isegi  kui  see  tähendab  kahe  tableti
                  samaaegset  võtmist)  ning  võtke  järgmised  tabletid  tavalisel  ajal.  Kasutage  lisaks  muid
                  rasestumisvastaseid vahendeid (kondoom) järgmise 7 päeva jooksul.
                  Kui te olite vahekorras nädal enne tableti vahelejäämist, siis on võimalik, et te olete rase.
                  Pöörduge koheselt arsti poole.

                  1 tablett jäi vahele 2. nädalal
                  Võtke  vahelejäänud  tablett  niipea  kui  võimalik  (isegi  kui  see  tähendab  kahe  tableti
                  samaaegset võtmist) ning võtke järgmised tabletid tavalisel ajal. Pillide toime säilib. Muid
                  rasestumisvastaseid meetodeid pole lisaks vaja kasutada.

                  1 tablett jäi vahele 3. nädalal
                  Võite valida ühe järgnevatest võimalustest. Muid rasestumisvastaseid meetodeid pole lisaks
                  vaja kasutada.

                  1. Võtke  vahelejäänud  tablett  niipea  kui  võimalik  (isegi  kui  see  tähendab  kahe  tableti
                    samaaegset  võtmist)  ning  võtke  järgmised  tabletid  tavalisel  ajal.  Alustage  järgmise
                    pakendiga kohe, kui käesolev on lõppenud, st ärge jätke tabletivaba perioodi kahe
                    pakendi  vahele.  Teil  ei  pruugi  tekkida  menstruatsioonilaadset  vereeritust  enne  teise
                    pakendi lõpetamist, kuid teil võib tablettide võtmise ajal esineda määrimist ja läbimurde
                    vereeritust.

                  või

                  2. Lõpetage  tablettide  võtmine  käesolevast  pakendist,  tehke  7-päevane  või  lühem  paus
                    (arvestades juurde ka vahele jäänud päeva) ning alustage uue pakendiga. Järgides seda
                    skeemi alustate uue pakendiga samal nädalapäeval, nagu te seda tavaliselt teinud olete.
