

                             PAKENDI INFOLEHT: INFORMATSIOON KASUTAJALE

                          Isoptin retard 120 mg, toimeainet prolongeeritult vabastavad tabletid
                          Isoptin retard, 240 mg toimeainet prolongeeritult vabastavad tabletid
                                               Verapamiilvesinikkloriid

              Enne ravimi võtmist lugege hoolikalt infolehte.
              -    Hoidke infoleht alles, et seda vajadusel uuesti lugeda.
              -    Kui teil on lisaküsimusi, pidage nõu oma arsti või apteekriga.
              -    Ravim on välja kirjutatud teile. Ärge andke seda kellelegi teisele. Ravim võib olla neile
                   kahjulik, isegi kui haigussümptomid on sarnased.
              -    Kui ükskõik milline kõrvaltoimetest muutub tõsiseks või kui te märkate mõnda kõrvaltoimet,
                   mida selles infolehes ei ole nimetatud, palun rääkige sellest oma arstile või apteekrile.


              Infolehes antakse ülevaade:
              1.   Mis ravim on Isoptin retard ja milleks seda kasutatakse
              2.   Mida on vaja teada enne Isoptin retard’i võtmist
              3.   Kuidas Isoptin retard’i võtta
              4.   Võimalikud kõrvaltoimed
              5.   Kuidas Isoptin retard’i säilitada
              6.   Lisainfo


              1.   MIS RAVIM ON ISOPTIN RETARD JA MILLEKS SEDA KASUTATAKSE

              Isoptin retard kuulub ravimrühma, mida nimetatakse kaltsiumikanali blokaatoriteks.

              Isoptin retard’i kasutatakse järgmistel juhtudel:
              -    Stenokardia raviks.
              -    Supraventrikulaarsete tahhüarütmiate raviks (teatud tüüpi südametegevuse kiirenemine).
              -    Kõrgvererõhutõve (hüpertensioon) raviks.


              2.   MIDA ON VAJA TEADA ENNE ISOPTIN RETARD’I VÕTMIST

              Ärge võtke Isoptin retard’i
              -    kui te olete allergiline (ülitundlik) verapamiilvesinikkloriidi või Isoptin retard’i mõne koostisosa
                   suhtes;
              -    kui arst on teile öelnud, et teil on kardiovaskulaarne šokk;
              -    kui arst on teile öelnud, et teil oli äge südameinfarkt koos tüsistustega (südame löögisageduse
                   aeglustumine, vererõhu langus, südamepuudulikkus);
              -    kui arst on teile öelnud, et teil on raske impulsi ülejuhtehäire (nt II või III astme sinuatriaalne
                   või atrioventrikulaarne blokaad);
              -    kui arst on teile öelnud, et teil on siinussõlme nõrkuse sündroom;
              -    kui arst on teile öelnud, et teil on väljendunud südame paispuudulikkus;
              -    kui arst on teile öelnud, et teil on kodade virvendus ja/või laperdus koos WPW sündroomiga.

              Eriline ettevaatus on vajalik ravimiga Isoptin retard
              Eriti hoolikalt tuleb teid jälgida:
              -    kui arst on teile öelnud, et teil on I astme atrioventrikulaarne blokaad;
              -    kui arst on teile öelnud, et teil on madal vererõhk;
              -    kui arst on teile öelnud, et teie südame löögisagedus on aeglane;
              -    kui arst on teile öelnud, et teil on raske maksafunktsiooni häire (vt „Kuidas Isoptin retard’i
                   võtta”);
              -    kui te põete närvisüsteemi puutuvat haigust (nt myasthenia gravis, Eaton-Lambert’i sündroom
                   või progresseeruv Duchenne’i lihasdüstroofia);


             - kui arst on teile öelnud, et teil on neerufunktsiooni kahjustus.

              Rinnavaluga patsientidele, kellel on olnud südameatakk (müokardi infarkt), ei tohi Isoptin retard’i
              manustada varem kui 7 päeva pärast ägedat infarkti.

              Võtmine koos teiste ravimitega
              Palun informeerige oma arsti või apteekrit kui te kasutate või olete hiljuti kasutanud mingeid muid
              ravimeid, kaasa arvatud ilma retseptita ostetud ravimeid.
              Öelge oma arstile, kui te kasutate mõnda järgnevatest ravimitest:
              -    kõik südame löögisageduse või vererõhu kontrollimiseks mõeldud ravimid. Need ravimid
                   võivad põhjustada liigset vererõhu langust või südame löögisageduse aeglustumist;
              -    digoksiin või digitoksiin ning kui Isoptin retard’i kasutamise ajal muutub teie nägemine
                   häguseks või silmad kollakaks. Sellisel juhul peab arst esimesel võimalusel vähendama teile
                   manustatava digoksiini või digitoksiini annust;
              -    ravimid, mida kasutatakse pärast elundisiirdamist äratõukereaktsioonide peatamiseks. Arst võib
                   teile aeg-ajalt teha vereanalüüse;
              -    karbamasepiin, liitium, teofülliin, prasosiin, terasosiin, tsüklosporiin, midasolaam, buspiroon,
                   imipramiin, almotriptaan, suhkurtõvevastased ravimid, klaritromütsiin, erütromütsiin,
                   telitromütsiin, HIV-vastased ravimid, sulfiinpürasoon, rifampiin, kolhitsiin, fenütoiin või
                   fenobarbitaal, teatud vere kolesteroolisisaldust vähendavad ravimid (statiinid), teatud
                   lihaslõõgastid (müorelaksandid) või atsetüülsalitsüülhape (aspiriin).

              Kui teil seisab ees operatsioon, mille käigus kasutatakse anesteesiat, öelge kirurgile, et te kasutate
              Isoptin retard’i.

              Veeni manustatavate beeta-blokaatorite (teatud ravimid) kasutamisest tuleks Isoptin retard’iga
              teostatava ravi ajal hoiduda (v.a intensiivravi korral).

              Isoptin retard’i võtmine koos toidu ja joogiga
              Ravi ajal tuleks hoiduda greipfruuti sisaldavate toitude ning jookide tarvitamisest.
              Isoptin retard tabletid võivad tugevdada alkoholi toimet.
              Öelge oma arstile, kui te kasutate liht-naistepuna sisaldavaid taimseid preparaate.

              Rasedus ja imetamine
              Enne ravimi kasutamist pidage nõu oma arsti või apteekriga.
              Raseduse ja imetamise ajal tuleks Isoptin retard tablettide kasutamisest hoiduda, välja arvatud siis kui
              ravimi kasutamiseks on väga tõsine põhjus.

              Autojuhtimine ja masinatega töötamine
              Ravi ajal Isoptin retard’iga ärge juhtige autot ega käsitsege aparaate või masinaid, kuna see ravim võib
              mõjutada teie võimet juhtida autot või käsitseda masinaid ohutult. Seda ka siis, kui ravimit kasutatakse
              nii nagu ettenähtud. See kehtib eriti siis kui samaaegselt Isoptin retard’iga tarvitatakse alkoholi.


              3.   KUIDAS ISOPTIN RETARD’I VÕTTA

              Võtke Isoptin retard’i alati täpselt nii nagu arst on teile rääkinud. Kui te ei ole milleski kindel, pidage
              nõu oma arsti või apteekriga. Kõigi näidustuste korral jääb keskmine annus vahemikku 240…360 mg.
              Pikaajalise ravi korral ei tohiks ööpäevane annus ületada 480 mg. Lühemate perioodide jooksul võib
              kasutada suuremaid annuseid.
              Tabletid tuleb alla neelata tervelt (ilma närimata ega imemata) koos piisava koguse vedelikuga ja
              soovitatavalt söögi ajal või kohe pärast seda.
              Seda ravimit võib kasutada määramata aja jooksul.

              Isoptin retard 120 mg, toimeainet prolongeeritult vabastavate tablettide soovitatavad annused
              (120 mg verapamiilvesinikkloriidi):


             Täiskasvanud ja üle 50 kg kehakaaluga noorukid
              Südame isheemiatõbi
              Kõrgvererõhutõbi
              Paroksüsmaalne supraventrikulaarne tahhükardia (teatud tüüpi südametegevuse kiirenemine), kodade
              laperdus ja/või virvendus:
              Ööpäevased annused: Soovitatavaks annuseks on 240 kuni 480 mg verapamiilvesinikkloriidi
              manustatuna kahe eraldi annusena.
              1…2 Isoptin retard 120 mg, toimeainet prolongeeritult vabastavat tabletti kaks korda ööpäevas (vastab
              240 kuni 480 mg verapamiilvesinikkloriidile ööpäevas).

              Isoptin retard, 240 mg toimeainet prolongeeritult vabastavate tablettide soovitatavad annused
              (240 mg verapamiilvesinikkloriidi):

              Täiskasvanud ja üle 50 kg kehakaaluga noorukid
              Südame isheemiatõbi
              Ööpäevased annused: Soovitatavaks annuseks on 240 kuni 480 mg verapamiilvesinikkloriidi
              manustatuna kahe eraldi annusena.
              ½…1 Isoptin retard, 240 mg toimeainet prolongeeritult vabastav tablett kaks korda ööpäevas (vastab
              240 kuni 480 mg verapamiilvesinikkloriidile ööpäevas).

              Kõrgvererõhutõbi:
              Ööpäevased annused: Soovitatavaks annuseks on 240 kuni 480 mg verapamiilvesinikkloriidi
              manustatuna ühe kuni kahe annusena.
              1 Isoptin retard, 240 mg toimeainet prolongeeritult vabastav tablett üks kord ööpäevas – hommikuti
              (vastab 240 mg verapamiilvesinikkloriidile ööpäevas).
              Ebapiisava ravivastuse korral võib õhtuti manustada veel ½…1 toimeainet prolongeeritult vabastava
              tableti (vastab 360 kuni 480 mg verapamiilvesinikkloriidile ööpäevas).

              Paroksüsmaalne supraventrikulaarne tahhükardia (teatud tüüpi südametegevuse kiirenemine), kodade
              laperdus ja/või virvendus:
              Ööpäevased annused: Soovitatavaks annuseks on 240 kuni 480 mg verapamiilvesinikkloriidi
              manustatuna kahe eraldi annusena.
              ½…1 Isoptin retard, 240 mg toimeainet prolongeeritult vabastav tablett kaks korda ööpäevas (vastab
              240 kuni 480 mg verapamiilvesinikkloriidile ööpäevas).

              Kui te võtate Isoptin retard’i rohkem kui ette nähtud

              Üleannustamise sümptomid:
              Ka väikestesse üleannustamistesse tuleb suhtuda tõsiselt. Pöörduge otsekohe oma arsti poole või
              lähima haigla esmaabiosakonda. Isoptin retard’i üleannustamise sümptomid sõltuvad manustatud
              kogusest ja ajast, mille möödudes alustati esmaabivõtete kasutamist.
              Järgnevaid sümptomeid on täheldatud raske üleannustamise puhul:
              teadvusehäired, vererõhu langus, südame löögisageduse ebaharilik kiirenemine või aeglustumine või
              šokk. Esineda võib ka teisi sümptomeid.

              Üleannustamise ravi:
              Peamisteks eesmärkideks on liigse ravimi eemaldamine organismist ja normaalse südame
              löögisageduse taastamine. Arst võib alustada erakorralist ravi, sh südamestimulaatoriga,
              südamemassaaži, kunstlikku hingamist või ravimite manustamist.

              Kui te unustate Isoptin retard’i võtta
              Ärge võtke kahekordset annust, kui tablett jäi eelmisel korral võtmata.

              Kui te lõpetate Isoptin retard’i võtmise
              Pikaajalist ravi Isoptin retard’iga ei tohi lõpetada järsult. Annust soovitatakse järk-järgult vähendada.

              Kui teil on lisaküsimusi selle ravimi kasutamise kohta, pidage nõu oma arsti või apteekriga.


             4.VÕIMALIKUD KÕRVALTOIMED

              Nagu kõik ravimid, võib ka Isoptin retard põhjustada kõrvaltoimeid, kuigi kõigil neid ei teki.
              Kõrvaltoimete hulka võivad kuuluda: väga kiire või väga aeglane südame löögisagedus, pearinglus,
              peavalu, madal vererõhk, iiveldus, kõhuvalu, unisus, peapööritus (vertiigo) ning higistamine. Ilmneda
              võivad ka lamatised või suu- ja nahahaavandid. Mõnedel patsientidel on esinenud krampe, kihelust,
              löövet või hingamisraskusi.

              Te võite täheldada ka järgmisi kõrvaltoimeid: närvilisus, väsimus, tuimus, surin, värin, punastamine,
              naha punetus soojatundega, kohin kõrvus. Need sümptomid kaovad ravi lõpetamisel. Teil võib esineda
              turseid pahkluude piirkonnas. Samuti võite te täheldada lihasnõrkust, lihas- või liigesvalu, iiveldust,
              oksendamist, puhitust, löövet, nõgestõbe, astmataolisi hingamisraskusi, üle hammaste ulatuvaid
              igemeid, juuste väljalangemist ning päikesepõletusele sarnanevat nahapunetust.

              Kui teil on haigus nimega myasthenia gravis või mõni teine närve ja lihaseid mõjutav haigus, võivad
              selle sümptomid süveneda.

              Aeg-ajalt võib tekkida südamepuudulikkus või olemasoleva südamepuudulikkuse süvenemine.
              Aeg-ajalt võivad tekkida ka ülemäärane vererõhu langus ja/või püstitõusmisel tekkivast vererõhu
              langusest tingitud pearinglus.

              Märkus:
              Kui teil on südamestimulaator, võib Isoptin retard’i kasutamise ajal osutuda vajalikuks selle
              kohandamine.
              Pöörduge otsekohe oma arsti poole, kui teil ilmneb näo-, silmalaugude, keele- või kõriturse.
              Öelge oma arstile niipea kui võimalik, kui te märkate, et teie nahk või silmad muutuvad kollakaks või
              te tajute kõhus valu.
              Harva on täheldatud impotentsust. Eakatel patsientidel on pärast pikaajalist ravikuuri väga harvadel
              juhtudel täheldatud rinnanäärmete suurenemist (meestel), mis seniste kogemuste järgi pärast ravi
              lõpetamist taandus.
              Öelge oma arstile, kui teil tekib piimaeritus rindadest.
              Ülaltoodu ei ole kõrvaltoimete täielik nimekiri.

              Märkus patsientidele, kes juhivad mootorsõidukeid või käsitsevad masinaid:
              See ravim võib mõjutada teie võimet juhtida autot või käsitseda masinaid ohutult. Seda ka siis, kui
              ravimit kasutatakse nii nagu ettenähtud. See kehtib eriti siis, kui verapamiiliga samaaegselt
              tarvitatakse alkoholi.

              Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida
              selles infolehes ei ole nimetatud, palun rääkige sellest oma arstile või apteekrile.


              5.   KUIDAS ISOPTIN RETARD’I SÄILITADA

              Hoida laste eest varjatud ja kättesaamatus kohas.

              Hoida originaalpakendis, valguse eest kaitstult.
              Hoida temperatuuril kuni 25°C.

              Ärge kasutage Isoptin retard’i pärast kõlblikkusaega, mis on märgitud karbil. Kõlblikkusaeg viitab kuu
              viimasele päevale.

              Ravimeid ei tohi ära visata kanalisatsiooni kaudu ega koos majapidamisprügiga. Küsige oma
              apteekrilt, kuidas hävitatakse ravimeid, mida enam ei vajata. Need meetmed aitavad kaitsta
              keskkonda.


             6.LISAINFO

              Mida Isoptin retard sisaldab:
              -    Toimeaine on verapamiilvesinikkloriid.
              -    Abiained on:

              Isoptin retard 120 mg
              Puhastatud vesi, hüpromelloos, makrogool 400, makrogool 6000, magneesiumstearaat, mikrokristalne
              tselluloos, montaan glükool vaha, naatriumalginaat, povidoon K30, talk, titaandioksiid (E171).

              Isoptin retard, 240 mg
              Kinoliinkollase alumiiniumisool (E104) ja indiigokarmiini alumiiniumisool (E132), puhastatud vesi,
              hüpromelloos, makrogool 400, makrogool 6000, magneesiumstearaat, mikrokristalne tselluloos,
              montaan glükool vaha, naatriumalginaat, povidoon K30, talk, titaandioksiid (E171).

              Kuidas Isoptin retard välja näeb ja pakendi sisu
              Isoptin retard 120 mg, toimeainet prolongeeritult vabastavad tabletid on ümmargused valged
              kaksikkumerad tabletid, mille ühele küljele on reljeefselt kirjutatud sõna „KNOLL” ning teisele
              küljele „120 SR”. Originaalpakend sisaldab 20 toimeainet prolongeeritult vabastavat tabletti (10
              tabletti blistris) või 100 toimeainet prolongeeritult vabastavat tabletti (20 tabletti blistris).

              Isoptin retard, 240 mg toimeainet prolongeeritult vabastavad tabletid on piklikud, kahvaturohelised
              poolitusjoonega tabletid, mille ühele küljele on reljeefselt joonistatud kaks Knoll’i logo (kolmnurka).
              Originaalpakend sisaldab 20 või 100 toimeainet prolongeeritult vabastavat tabletti (10 tabletti blistri
              kohta).

              Kõik pakendi suurused ei pruugi olla müügil.

              Müügiloa hoidja ja tootja
              Müügiloa hoidja
              Abbott GmbH & Co. KG,
              Vertriebslinie Knoll,
              Max-Planck-Ring 2, 65205 Wiesbaden
              Saksamaa

              Tootja
              Abbott GmbH & Co. KG,
              Knollstrasse 50, 67061 Ludwigshafen
              Saksamaa

              Lisaküsimuste tekkimisel selle ravimi kohta pöörduge palun müügiloa hoidja kohaliku esindaja poole.

              Abbott Laboratories S.A Eesti Filiaal
              Liivalaia 13/15
              10118 Tallinn
              Tel: + 372 6363 052

              Infoleht on viimati kooskõlastatud jaanuaris 2012
