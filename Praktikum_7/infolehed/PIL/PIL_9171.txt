

                             PAKENDI INFOLEHT: INFORMATSIOON KASUTAJALE

                                     Upsarin C 330 mg/200 mg kihisevad tabletid

                                         atsetüülsalitsüülhape / askorbiinhape

              Lugege infolehte hoolikalt, sest siin on teile vajalikku teavet.
              Ehkki seda ravimit on võimalik osta ilma retseptita, peate parima ravitulemuse saamiseks võtma
              Upsarin C'd täpselt juhistele vastavalt.
                   Hoidke infoleht alles, et seda vajadusel uuesti lugeda.
                   Lisainformatsiooni saamiseks pidage nõu oma apteekriga.
                   Kui pärast 3 päeva möödumist haigussümptomid süvenevad ega leevendu, peate oma arstiga
                   ühendust võtma.
                   Kui ükskõik milline kõrvaltoimetest muutub tõsiseks, või kui te märkate mõnda kõrvaltoimet,
                   mida selles infolehes ei ole nimetatud, palun rääkige sellest oma arstile.

              Infolehes antakse ülevaade:
              1.   Mis ravim on Upsarin C ja milleks seda kasutatakse
              2.   Mida on vaja teada enne Upsarin C võtmist
              3.   Kuidas Upsarin C'd võtta
              4.   Võimalikud kõrvaltoimed
              5.   Kuidas Upsarin C'd säilitada
              6.   Lisainfo


              1.   MIS RAVIM ON UPSARIN C JA MILLEKS SEDA KASUTATAKSE

              Upsarin C kuulub valuvaigistavate ja palavikku langetavate ravimite rühma. Upsarin C sisaldab
              atsetüülsalitsüülhapet ja askorbiinhapet. Seda kasutatakse valu (näiteks peavalu, hamba-, liigese- või
              lihasvalu) ja/või palaviku korral.


              2.   MIDA ON VAJA TEADA ENNE UPSARIN C VÕTMIST

              Ärge võtke Upsarin C'd
                   kui olete allergiline (ülitundlik) atsetüülsalitsüülhappe, askorbiinhappe või Upsarin C mõne
                   koostisosa suhtes;
                   kui olete allergiline mõne sarnase ravimi, nagu näiteks mittesteroidsete põletikuvastaste
                   ravimite suhtes;
                   kui teil on äge mao- või kaksteistsõrmiksoole haavand;
                   kui olete rase pärast kuuendat raseduskuud;
                   kui toidate last rinnaga;
                   kui kasutate samaaegselt metotreksaati (annuses üle 15 mg nädalas) või mõnda vere hüübimist
                   vähendavat ravimit;
                   kui põete verejookse põhjustavat haigust või teil esineb muu verejooksu oht;
                   kui põete neerukivitõbe (askorbiinhapet ei tohi siis võtta üle 1 g ööpäevas).

              Atsetüülsalitsüülhape on vastunäidustatud lastele ja alla 16-aastastele noorukitele, kuna esineb Reye'
              sündroomi oht. Reye' sündroom on harvaesinev, kuid väga raske kõrvaltoime (mis hõlmab tavaliselt
              neuroloogilisi häireid ja maksakahjustust). Selle esinemisele võivad viidata järgmised sümptomid:
              uimasus, unisus, kõhuvalu, korduv oksendamine, agressiivsus, krambid ja kooma. Kui
              atsetüülsalitsüülhapet kasutaval patsiendil esinevad teadvus- või käitumishäirete sümptomid või
              oksendamine, siis teavitage sellest koheselt arsti.

              Eriline ettevaatus on vajalik ravimiga Upsarin C
                   kui põete podagrat;

                                                                                                   1


                   kui teil on olnud mao- või kaksteistsõrmiksoole haavand või verejooks;
                   kui olete eakas või olete kaotanud olulisel määral kehas olevat vett (dehüdratatsioon);
                   kui põete neeru- või maksahaigust;
                   kui teil on bronhiaalastma või allergia (seda ravimit ei tohi kasutada mittesteroidsete
                   põletikuvastaste ravimite või atsetüülsalitsüülhappega seotud astma või nahalöövete, nt
                   urtikaaria korral);
                   kui teil esineb vererohke menstruatsioon või kui kasutate emakasisest spiraali.

              Isegi atsetüülsalitsüülhappe väikesed annused suurendavad verejooksu ohtu. See oht püsib ka mitu
              päeva pärast ravi lõpetamist. Kui teile planeeritakse kirurgilist protseduuri, siis teavitage selle ravimi
              kasutamisest raviarsti, kirurgi, anestesioloogi või hambaarsti.

              Kasutamine koos teiste ravimitega
              Palun informeerige oma arsti, kui kasutate või olete hiljuti kasutanud mingeid muid ravimeid, kaasa
              arvatud ilma retseptita ostetud ravimeid.
              Kui arst ei soovita teisiti, siis seda ravimit ei tohi kasutada koos järgmiste ravimitega:
                 •  teised mittesteroidsed põletikuvastased ravimid
                 •  hepariin
                 •  tiklopidiin
                 •  podagravastased ravimid
                 •  diabeediravimid
                 •  glükokortikosteroidid
                 •  diureetikumid
                 •  pentoksüfülliin
                 •  trombe lahustavad ravimid
                 •  antatsiidid
                 •  selektiivsed serotoniini tagasihaarde inhibiitorid (teatud liiki antidepressandid)
                 •  α-interferoon.

              Rasedus ja imetamine
              Mõnikord võib arst vajadusel seda ravimit soovitada raseduse esimesel viiel kuul. Alates raseduse
              kuuendast kuust ei tohi seda ravimit kasutada, kuna see võib põhjustada lapsel raskeid kõrvaltoimeid,
              eriti veresoonkonnale ja neerudele, isegi pärast ühekordset annust. Siiski väga erilistel juhtudel võib
              südamearst või naistearst määrata atsetüülsalitsüülhapet väga väikestes annustes, mida ei kasutata
              palaviku ega valu raviks. Sellisel juhul järgige rangelt arsti korraldust.

              Atsetüülsalitsüülhape imendub rinnapiima, mistõttu seda ravimit ei tohi imetamise ajal kasutada.

              Enne ravimi kasutamist pidage nõu oma arsti või apteekriga.

              Oluline teave mõningate Upsarin C koostisainete suhtes
              Üks kihisev tablett sisaldab 485 mg (21 mmol) naatriumi, millega tuleb arvestada kontrollitud
              naatriumisisaldusega dieedil olevatel patsientidel.


              3.   KUIDAS UPSARIN C'D VÕTTA

              Lahustage kihisev tablett klaasitäies puuviljamahlas, tavalises või magustatud vees täielikult ja jooge
              koheselt. Soovitatavad annused on toodud allpool.

              Täiskasvanud ja üle 16-aastased noorukid
              Ühekordne annus on 1...2 tabletti. Seda annust võib vajadusel korrata 4 tunni möödudes, kuid mitte
              rohkem kui 9 tabletti (3 g atsetüülsalitsüülhapet) ööpäevas.

              Eakad patsiendid


                                                                                                   2


             Ühekordne annus on 1...2 tabletti. Seda annust võib vajadusel korrata 4 tunni möödudes, kuid mitte
              rohkem kui 6 tabletti (2 g atsetüülsalitsüülhapet) ööpäevas.

              Regulaarne manustamine aitab vältida valu taasteket ja kehatemperatuuri kõikumist. Kui teil on
              lisaküsimusi selle ravimi kasutamise kohta, pidage nõu oma arsti või apteekriga.

              Kui te võtate Upsarin C'd rohkem kui ette nähtud
              Üleannustamise või liiga suure annuse tahtmatu manustamise korral konsulteerige koheselt arstiga või
              helistage hädaabi numbrile. Atsetüülsalitsüülhappe üleannustamise sümptomiteks on sumin kõrvus,
              kuulmislangus ja peavalu.

              Kui unustate Upsarin C'd võtta
              Ärge võtke kahekordset annust, kui annus jäi eelmisel korral võtmata.


              4.   VÕIMALIKUD KÕRVALTOIMED

              Nagu kõik ravimid, võib ka Upsarin C põhjustada kõrvaltoimeid, kuigi kõigil neid ei teki.
              Juhul kui ilmnevad järgnevad kõrvaltoimed, lõpetage koheselt ravi ja teavitage arsti:
                   allergilised reaktsioonid, nt nahalööve, nõgestõbi, astmahood, anafülaktilised reaktsioonid;
                   verejooks (veritsus suust või musta värvi väljaheide);
                   kõhuvalu, mao- või kaksteistsõrmiksoole haavand;
                   kohin kõrvus, kuulmislangus, peavalu (need esinevad tavaliselt üleannustamise korral).

              Vitamiin C suured annused (üle 1 g) soodustavad teatud juhtudel neerukivide teket ning võivad
              suurendada G6PD-puudulikkusega inimestel hemolüüsi (vere punaliblede lagunemist).

              Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida
              selles infolehes ei ole nimetatud, rääkige sellest oma arstile.


              5.   KUIDAS UPSARIN C'D SÄILITADA

              Hoida laste eest varjatud ja kättesaamatus kohas.

              Hoida temperatuuril kuni 25°C.

              Hoida silinder tihedalt suletuna. Hoida niiskuse eest kaitstult.

              Ärge kasutage Upsarin C'd pärast kõlblikkusaega, mis on märgitud karbil ja silindril pärast Kõlblik
              kuni kuupäeva. Kõlblikkusaeg viitab kuu viimasele päevale.

              Ravimeid ei tohi ära visata kanalisatsiooni kaudu ega koos majapidamisprügiga. Küsige oma
              apteekrilt, kuidas hävitatakse ravimeid, mida enam ei vajata. Need meetmed aitavad kaitsta
              keskkonda.


              6.   LISAINFO

              Mida Upsarin C sisaldab
                   Toimeained on atsetüülsalitsüülhape ja askorbiinhape. Iga tablett sisaldab 330 mg
                   atsetüülsalitsüülhapet ja 200 mg askorbiinhapet.
                   Abiained on glütsiin, veevaba sidrunhape, naatriumvesinikkarbonaat, naatriumbensoaat,
                   povidoon.

              Kuidas Upsarin C välja näeb ja pakendi sisu
              Pakendis 10 või 20 kihisevat tabletti, kas ühes või kahes plastiksilindris.

                                                                                                   3


             Müügiloa hoidja
              Bristol-Myers Squibb Gyógyszerkereskedelmi Kft.
              Lövőház u. 39
              1024, Budapest
              Ungari

              Tootja
              Bristol-Myers Squibb
              304, avenue du Docteur Jean Bru
              47000 Agen
              Prantsusmaa

              või

              Bristol-Myers Squibb
              979, avenue des Pyrenees
              47520 Le Passage
              Prantsusmaa

              Lisaküsimuste tekkimisel selle ravimi kohta pöörduge palun müügiloa hoidja kohaliku esindaja poole.

              PharmaSwiss Eesti OÜ
              Tammsaare tee 47
              11316 Tallinn
              Tel: 6827 400

              Infoleht on viimati kooskõlastatud septembris 2009


























                                                                                                   4
