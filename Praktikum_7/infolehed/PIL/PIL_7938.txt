

                             PAKENDI INFOLEHT: INFORMATSIOON KASUTAJALE

                                Cyklokapron 500 mg õhukese polümeerikattega tabletid
                                                  Traneksaamhape

              Enne ravimi võtmist lugege hoolikalt infolehte.
              -    Hoidke infoleht alles, et seda vajadusel uuesti lugeda.
              -    Kui teil on lisaküsimusi, pidage nõu oma arsti või apteekriga.
              -    Ravim on välja kirjutatud teile. Ärge andke seda kellelegi teisele. Ravim võib olla neile
                   kahjulik, isegi kui haigussümptomid on sarnased.
              -    Kui ükskõik milline kõrvaltoimetest muutub tõsiseks või kui te märkate mõnda kõrvaltoimet,
                   mida selles infolehes ei ole nimetatud, palun rääkige sellest oma arstile või apteekrile.

              Infolehes antakse ülevaade:
              1.   Mis ravim on Cyklokapron ja milleks seda kasutatakse
              2.   Mida on vaja teada enne Cyklokapron’i võtmist
              3.   Kuidas Cyklokapron’it võtta
              4.   Võimalikud kõrvaltoimed
              5.   Kuidas Cyklokapron’it säilitada
              6.   Lisainfo

              1.   MIS RAVIM ON CYKLOKAPRON JA MILLEKS SEDA KASUTATAKSE

              Cyklokapron kuulub antifibrinolüütikute nime all tuntud ravimite rühma. Neid ravimeid kasutatakse
              veritsuse vähendamiseks. Teile võidakse seda välja kirjutada järgnevatel põhjustel: pärast
              eesnäärmeoperatsiooni, suurte verejooksude korral menstruatsiooni ajal, ninaverejooksude puhul,
              emakakaela operatsioonide puhul, hamba väljatõmbamise korral hemofiilikutel, päriliku haiguse
              puhul, mida nimetatakse angioneurootiliseks turseks.


              2.   MIDA ON VAJA TEADA ENNE CYKLOKAPRON`I VÕTMIST

              Ärge võtke Cyklokapron’i
              -    kui te olete allergiline (ülitundlik) traneksaamhappe või Cyklokapron’i mõne koostisosa suhtes.
              -    kui teil on aktiivne trombembooliline haigus.
              -    kui teil on raske neerupuudulikkus

              Eriline ettevaatus on vajalik ravimiga Cyklokapron
              -    ebakorrapärase menstruatsiooni verejooksu puhul
              -    kui teil on kunagi esinenud trombi, nt jalas või kopsus
              -    neeruhaiguse korral
              -    dissemineeritud intravaskulaarse koagulatsiooni korral
              -    vere esinemisel uriinis

              Võtmine koos teiste ravimitega
              Palun informeerige oma arsti või apteekrit, kui te kasutate või olete hiljuti kasutanud mingeid muid
              ravimeid, kaasa arvatud ilma retseptita ostetud ravimeid.

              Rasedus ja imetamine
              Kliinilised kogemused Cyklokapron’i kasutamisest rasedatel on piiratud. Enne ravimi kasutamist
              pidage nõu oma arsti või apteekriga.
              Cyklokapron eritub rinnapiima, kuid terapeutiliste annuste kasutamisel on toime imikule
              ebatõenäoline. Igatahes pidage enne ravi alustamist arstiga nõu.

              Autojuhtimine ja masinatega töötamine


             Ravim ei oma toimet autojuhtimisele ja masinate käsitsemise võimele.


              3.   KUIDAS CYKLOKAPRON’I VÕTTA

              Võtke Cyklokapron’i alati täpselt nii nagu arst on teile rääkinud. Kui te ei ole milleski kindel, pidage
              nõu oma arsti või apteekriga.

              Tavaline annus täiskasvanutele on 2…3 tabletti 2…3 korda ööpäevas. Olenevalt, mis näidustusel teile
              seda rohtu antakse, võivad annused olla erinevad.

              Menorraagia.
              Soovitatav annus on 2…3 tabletti 3…4 korda ööpäevas niikaua kui vaja kuni 4 päeva. Väga tugevate
              menstruatsiooni verejooksude korral võib annust suurendada 2 tabletini 6 korda ööpäevas. Ravi ei tohi
              alustada enne menstruatsiooni vereerituse algust.
              Raskekujuline ninaverejooks.
              Kui on oodata korduvaid verejookse, tuleb rakendada suukaudset manustamist 3 tabletti (1,5 g)
              3 korda ööpäevas 4…10 päeva vältel.
              Emakakaela konisatsioon.
              3 tabletti 3 korda ööpäevas 12…14 päeva jooksul pärast operatsiooni.
              Pärilik angioneurootiline turse.
              Mõned patsiendid on teadlikud oma haigushoo algusest; nendel patsientidel on sobivaks annuseks
              2…3 tabletti vahelduvalt 2..3 korda ööpäevas mõne päeva jooksul. Teistel patsientidel tuleb sama
              annusega jätkata pidevat ravi.

              Tablette tuleb võtta koos klaasitäie veega. Tabletid tuleb tervelt alla neelata. Ärge purustage või närige
              tablette.

              Kui teil on tunne, et Cyklokapron’i toime on liiga tugev või liiga nõrk, pidage nõu oma arsti või
              apteekriga.

              Kui te võtate Cyklokapron’it rohkem kui ette nähtud
              Kui te võtate kogemata liiga palju Cyklokapron’i tablette, pöörduge viivitamatult meditsiinilise abi
              saamiseks arsti poole.
              Üleannustamise sümptomid: pearinglus, peavalu, iiveldus, kõhulahtisus.

              Kui te unustate Cyklokapron’it võtta
              Kui te unustasite tablette võtta, võtke järgmine annus harilikul ajal. Ärge võtke kahekordset annust,
              kui annus jäi eelmisel korral võtmata.

              Kui teil on lisaküsimusi selle ravimi kasutamise kohta, pidage nõu oma arsti või apteekriga.


              4.   VÕIMALIKUD KÕRVALTOIMED

              Nagu kõik ravimid, võib ka Cyklokapron põhjustada kõrvaltoimeid, kuigi kõigil neid ei teki.

              Sage (>1/100, <1/10):     iiveldus, oksendamine ja kõhulahtisus. Kõrvaltoimed kaovad annuse
                                  vähendamisel. Konsulteerige sellel teemal oma arstiga.

              Harv (<1/10000, <1/1000): värvide nägemise häired.
                                         allergilised nahareaktsioonid.

              Väga harv (≤1/10 000):    trombemboolia juhud.


             Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida
              selles infolehes ei ole nimetatud, palun rääkige sellest oma arstile või apteekrile.


              5.    KUIDAS CYKLOKAPRON’IT SÄILITADA

              Hoida laste eest varjatud ja kättesaamatus kohas.

              Säilitada temperatuuril kuni 25°C.

              Ärge kasutage Cyklokapron’it pärast kõlblikkusaega, mis on märgitud pakendil.

              Ravimeid ei tohi ära visata kanalisatsiooni kaudu ega koos majapidamisprügiga. Küsige oma
              apteekrilt, kuidas hävitatakse ravimeid, mida enam ei vajata. Need meetmed aitavad kaitsta
              keskkonda.


              6.   LISAINFO

              Mida Cyklokapron sisaldab

              -    Toimeaine on traneksaamhape. Iga Cyklokapron’i õhukese polümeerikattega tablett sisaldab
                   500 mg traneksaamhapet.
              -    Abiained on mikrokristalne tselluloos, hüdroksüpropüültselluloos, talk, magneesiumstearaat,
                   kolloidne veevaba räni ja povidoon. Tabletid on kaetud metakrülaatpolümeeri, titaandioksiidi
                   (E 171), talgi, magnesiumstearaadi, polüetüleenglükool 8000 ja vaniliiniga.


              Müügiloa hoidja
              Meda AB,
              Box 906,
              17004 Solna,
              Rootsi.

              Tootja:
              MEDA Manufacturing GmbH
              Neurather Ring 1
              DE-51063 Cologne
              Saksamaa

              Lisaküsimuste tekkimisel selle ravimi kohta pöörduge palun müügiloa hoidja kohaliku esindaja poole.

              Meda Pharma SIA
              Narva mnt. 11D
              10151 Tallinn
              Tel: +372 62 61 025
              Faks: +372 62 61 485

              Infoleht on viimati kooskõlastatud: jaanuaris 2010
