

                             PAKENDI INFOLEHT: INFORMATSIOON KASUTAJALE

                                     GYNO-PEVARYL, 50 mg vaginaalsuposiidid
                                     GYNO-PEVARYL, 150 mg vaginaalsuposiidid
                                                  Ekonasoolnitraat

              Enne ravimi kasutamist lugege hoolikalt infolehte.
              -   Hoidke infoleht alles, et seda vajadusel uuesti lugeda.
              -   Kui teil on lisaküsimusi, pidage nõu oma arsti või apteekriga.
              -   Ravim on välja kirjutatud teile. Ärge andke seda kellelegi teisele. Ravim võib olla neile kahjulik,
                   isegi kui haigussümptomid on sarnased.
              -   Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida
                   selles infolehes ei ole nimetatud, palun rääkige sellest oma arstile või apteekrile.


              Infolehes antakse ülevaade:
              1.  Mis ravim on GYNO-PEVARYL ja milleks seda kasutatakse
              2.  Mida on vaja teada enne GYNO-PEVARYL’i kasutamist
              3.  Kuidas GYNO-PEVARYL’i kasutada
              4.  Võimalikud kõrvaltoimed
              5.  Kuidas GYNO-PEVARYL’i säilitada
              6.  Lisainfo



              1.  MIS RAVIM ON GYNO-PEVARYL JA MILLEKS SEDA KASUTATAKSE

              GYNO-PEVARYL’i kasutatakse ekonasooli suhtes tundlike seente poolt põhjustatud tupe
              seenhaiguste raviks.
              GYNO-PEVARYL’i küünlad on tupesiseseks manustamiseks.
              Ravimi toimeaineks on 1%-line ekonasool, mis on laia toimespektriga seentevastane ravim.
              Kasutamisala hõlmab kõiki tähtsamaid inimesele patogeenseid seeni, sh kandidoosi tekitajaid
              (Candida albicans jt alaliigid). Segainfektsioonide korral on täiendavaks eeliseks ekonasooli
              antibakteriaalne toime.

              Ekonasool pärsib seente rakuseina sünteesi ja seente paljunemist. Preparaat on väga tõhus ning
              kõrvaldab lühikese aja jooksul kõik infektsioonisümptomid, nt kõrvetus- ja sügelustunde. Tupes
              esinevad patogeensed seened hävitatakse enamasti 3 päevaga. Resistentsust (haigustekitajate tundetuks
              muutumist ravimile) ekonasooli suhtes esineb väga harva.


              2.  MIDA ON VAJA TEADA ENNE GYNO-PEVARYL’I KASUTAMIST

              Ärge kasutage GYNO-PEVARYL’i
              -   kui te olete allergiline (ülitundlik) ekonasooli või GYNO-PEVARYL’i mõne koostisosa suhtes.

              Eriline ettevaatus on vajalik ravimiga GYNO-PEVARYL
              Ravimküünla manustamise järgselt peske hoolikalt käed. Ravim ei tohi sattuda silma.
              Samaaegset GYNO-PEVARYL’i ning tupesisese diafragma või kondoomi kasutamist tuleb vältida,
              kuna ravimküünal võib kahjustada diafragma pinda või vähendada kondoomide vastupidavust. Väheneda
              võib ka GYNO-PEVARYL’i ravitoime. Kui samaaegselt kasutatakse ka spermitsiidseid kontratseptiive,
              võib nende toime väheneda. Enne ravimi kasutamist pidage nõu oma arsti või apteekriga.


             Kasutamine koos teiste ravimitega
              GYNO-PEVARYL’i kasutamisel pole kirjeldatud olulisi koostoimeid teiste ravimitega.
              Siiski teatage kindlasti arstile, milliseid teisi ravimeid te veel samaaegselt kasutate.
              Alkoholi pole üldse soovitav ravimitega samaaegselt kasutada.

              Rasedus ja imetamine
              Ekonasooli paikse kasutamise järgselt on ravimi imendumine organismi äärmiselt väike. Kuigi
              tupesisene ekonasooli kasutamine raseduse ajal ei ole põhjustanud ebasoodsat toimet lootele, on siiski
              raseduse esimesel trimestril soovitatav GYNO-PEVARYL’i kasutada ainult juhtudel, kui arst peab seda
              tingimata vajalikuks. Raseduse teisel ja kolmandal trimestril tohib GYNO-PEVARYL’i kasutada juhul kui
              arsti hinnangul ületab ravist oodatav kasu võimaliku ohu lootele.
              Kui olete rase või on teil kavas rasestuda, pidage nõu arstiga.


              3.  KUIDAS GYNO-PEVARYL’I KASUTADA

              GYNO-PEVARYL 50 mg vaginaalsuposiidid
              Küünal viiakse sügavale tuppe (soovitatavalt lamavas asendis) järjestikustel õhtutel, soovitavalt vähemalt
              14 päeva järjest. Erilist tähelepanu tuleks pöörata sellele, et ravim paigutataks nii sügavale tuppe kui
              võimalik.

              GYNO-PEVARYL 150 mg vaginaalsuposiidid
              Küünal viiakse sügavale tuppe (soovitatavalt lamavas asendis) järjestikustel õhtutel, soovitavalt 3 päeva
              järjest. Erilist tähelepanu tuleks pöörata sellele, et ravim paigutataks nii sügavale tuppe kui võimalik.
              GYNO-PEVARYL 150 mg tupeküünlaid ei soovitata kasutada alla 16-aastastel lastel toimeaine suure
              sisalduse tõttu.

              Väliste suguelundite raviks soovitatakse lisaks kasutada seennakkuse vastast kreemi, mis on ette
              nähtud kasutamiseks häbeme piirkonnas ja ka teie partneri raviks.

              Ravi tuleb jätkata ka siis, kui subjektiivsed sümptomid (sügelus, voolus) on taandunud, vastasel korral
              võivad haigussümptomid taastekkida.
              Iga päev on soovitatav vahetada aluspesu ja käterätte. GYNO-PEVARYL ei määri pesu.

              Enne kasutamist hoidke küünlaid 30 minutit külmkapis.

              Hoiatused ravimi kasutamisel
              Ravi käigus tekkivad tugevad paiksed ärritusnähud viitavad ülitundlikkusele ravimi suhtes. Siis tuleb
              ravi GYNO-PEVARYL’iga katkestada.
              Haiguse taastekke vältimiseks tuleb ravida ka välissuguelundite piirkonda ja partnerit.
              Ravimi pikemaajalise kasutamise korral on võimalik resistentsete (ravimile tundetute) seente ja
              bakterite vohamine. Sel juhul tuleb ravi GYNO-PEVARYL’iga katkestada ja teie arst soovitab mõne
              teise ravimi kasutamist.

              GYNO-PEVARYL’i kasutamise kestus

              GYNO-PEVARYL 50 mg vaginaalsuposiidid
              Tupes esinevad patogeensed seened hävitatakse tupesiseselt enamasti 3 päevaga, täieliku tervistumise
              saavutamiseks on enamasti ravimit vaja kasutada kauem, seetõttu jätkake ravi vähemalt 2 nädala vältel.

              GYNO-PEVARYL 150 mg vaginaalsuposiidid
              Tupes esinevad patogeensed seened hävitatakse tupesiseselt enamasti 3 päevaga, täieliku tervistumise
              saavutamiseks on enamasti ravimit vaja kasutada kauem.


             Kui palju ja kui kaua peate teie ravimit kasutama, sõltub seennakkuse ulatusest. Arst selgitab seda teile
              täpsemalt.


              4.  VÕIMALIKUD KÕRVALTOIMED

              Nagu kõik ravimid, võib ka GYNO-PEVARYL põhjustada kõrvaltoimeid, kuigi kõigil neid ei teki.

              Harva on esinenud ajutist, mööduvat tugevnenud põletustunnet ja sügelust. Need nähud kaovad siiski
              kohe, kui infektsioon on välja ravitud.
              Üksikjuhtudel on kirjeldatud allergilisi nahareaktsioone (nõgestõbi, nahalööve).

              Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida
              selles infolehes ei ole nimetatud, palun rääkige sellest oma arstile.


              5.  KUIDAS GYNO-PEVARYL’I SÄILITADA

              Hoida laste eest varjatud ja kättesaamatus kohas.

              Hoida temperatuuril kuni 30°C.

              Ärge kasutage GYNO-PEVARYL’i pärast kõlblikkusaega, mis on märgitud pakendil. Kõlblikkusaeg
              viitab kuu viimasele päevale.

              Ravimeid ei tohi ära visata kanalisatsiooni kaudu ega koos majapidamisprügiga. Küsige oma apteekrilt,
              kuidas hävitatakse ravimeid, mida enam ei vajata. Need meetmed aitavad kaitsta keskkonda.


              6.  LISAINFO

              Mida GYNO-PEVARYL sisaldab

              -   Toimeaine on ekonasool. Üks vaginaalsuposiit sisaldab 50 mg või 150 mg ekonasoolnitraati.
              -   Abiaine on searasv.

              Kuidas GYNO-PEVARYL välja näeb ja pakendi sisu
              GYNO-PEVARYL vaginaalsuposiidid on valged kuni valkjad torpeedokujulised vaginaalsuposiidid, mis
              on saadaval PE/PVC blisterribades.
              GYNO-PEVARYL, 50 mg vaginaalsuposiidid: üks karp sisaldab 15 vaginaalsuposiiti.
              GYNO-PEVARYL, 150 mg vaginaalsuposiidid: üks karp sisaldab 3 vaginaalsuposiiti.


              Müügiloa hoidja
              UAB „Johnson & Johnson“
              Geležinio Vilko g. 18A
              LT-08104 Vilnius
              Leedu


             Tootja
              Janssen Pharmaceutica N.V.
              Turnhoutseweg 30
              B-2340 Beerse
              Belgia


              Lisaküsimuste tekkimisel selle ravimi kohta pöörduge palun müügiloa hoidja kohaliku esindaja poole.

              Janssen-Cilag Polska Sp. z o.o. Eesti filiaal
              Lõõtsa 2
              Tallinn 11415
              Tel: +372 617 7410



              Infoleht on viimati kooskõlastatud veebruaris 2011
