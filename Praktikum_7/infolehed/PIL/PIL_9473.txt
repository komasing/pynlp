

                             PAKENDI INFOLEHT: INFORMATSIOON KASUTAJALE

                                            Duracef 250 mg kõvakapslid
                                            Duracef 500 mg kõvakapslid
                                           Duracef 1 g lahustuvad tabletid
                                 Duracef 250 mg / 5 ml suukaudse suspensiooni pulber

                                                    tsefadroksiil

              Enne ravimi kasutamist lugege hoolikalt infolehte.
                   Hoidke infoleht alles, et seda vajadusel uuesti lugeda.
                   Kui teil on lisaküsimusi, pidage nõu oma arsti või apteekriga.
                   Ravim on välja kirjutatud teile. Ärge andke seda kellelegi teisele. Ravim võib olla neile
                   kahjulik, isegi kui haigussümptomid on sarnased.
                   Kui ükskõik milline kõrvaltoimetest muutub tõsiseks või kui te märkate mõnda kõrvaltoimet,
                   mida selles infolehes ei ole nimetatud, palun rääkige sellest oma arstile või apteekrile.


              Infolehes antakse ülevaade:
              1.   Mis ravim on Duracef ja milleks seda kasutatakse
              2.   Mida on vaja teada enne Duracef'i kasutamist
              3.   Kuidas Duracef'i kasutada
              4.   Võimalikud kõrvaltoimed
              5.   Kuidas Duracef'i säilitada
              6.   Lisainfo


              1.   MIS RAVIM ON DURACEF JA MILLEKS SEDA KASUTATAKSE

              Duracef on tsefalosporiinide rühma kuuluv antibiootikum. Tsefalosporiinid kahjustavad bakteri raku
              seina ja omavad seetõttu baktereid hävitavat toimet. Duracef’i kasutatakse järgmiste ravimile tundlike
              mikroorganismide poolt põhjustatud nakkuste raviks: neelu ja kurgumandli infektsioon, naha ja
              pehmete kudede infektsioon, luude ja liigeste infektsioon, kuseteede infektsioon. Enne ravi alustamist
              ja ravi ajal teeb arst vajadusel uuringud, et määrata haigustekitajate tundlikkus ravimile.

              2.   MIDA ON VAJA TEADA ENNE DURACEF'I KASUTAMIST

              Ärge kasutage Duracef'i
                   kui te olete allergiline (ülitundlik) tsefadroksiili või teiste tsefalosporiinide või Duracef'i mõne
                   koostisosa suhtes.
              Ülitundlikkuse ilmnedes antibiootikumile tuleb selle kasutamine koheselt lõpetada.

              Eriline ettevaatus on vajalik ravimiga Duracef
                   kui te olete allergiline (ülitundlik) penitsilliinide suhtes.
                   kui teie neerutalitlus on nõrgenenud (raske neerupuudulikkuse korral määrab arst teile väiksema
                   annuse).
                   kui olete põdenud jämesoolepõletikku või teil tekib ravi ajal kõhulahtisus.

              Kasutamine koos teiste ravimitega
              Palun informeerige oma arsti kui te kasutate või olete hiljuti kasutanud mingeid muid ravimeid, kaasa
              arvatud ilma retseptita ostetud ravimeid.

              Duracef'i kasutamine koos toidu ja joogiga
              Seda ravimit võite võtta koos söögiga või tühja kõhuga.


             Rasedus ja imetamine
              Enne ravimi kasutamist pidage nõu oma arsti või apteekriga. Vähene kogus tsefadroksiili eritub
              rinnapiima. Pidage arstiga nõu, kui soovite ravi ajal imetamist jätkata.

              Autojuhtimine ja masinatega töötamine
              Ei ole täheldatud, et Duracef vähendaks reaktsioonikiirust, mida tuleks arvestada auto juhtimisel või
              masinatega töötamisel.

              Oluline teave mõningate Duracef'i koostisainete suhtes
              Kõvakapslid sisaldavad laktoosi. Kui arst on teile öelnud, et te ei talu teatud suhkruid, peate te enne
              ravimi kasutamist konsulteerima arstiga.

              Suukaudse suspensiooni pulbrist valmistatud suspensiooni 5 ml annus sisaldab 2,574 g sahharoosi.
              Sellega tuleb arvestada suhkurtõbe põdevatel patsientidel.


              3.   KUIDAS DURACEF'I KASUTADA

              Kasutage Duracef'i alati täpselt nii, nagu arst on teile rääkinud. Kui te ei ole milleski kindel, pidage
              nõu oma arsti või apteekriga. Ravim manustatakse kahe võrdse osana, neelu- ja kurgumandlipõletiku
              või ühekordse annusena päevas nahamädanike korral.

              Täiskasvanud
              Duracef’i tavaline annus täiskasvanutele on 1-2 g ööpäevas jagatuna 1-2 manustamiskorrale päevas
              olenevalt nakkusest ja selle raskusest. Ravi tuleb jätkata vähemalt 2-3 päeva pärast haigustunnuste
              kadumist või nakkusest paranemist, mõnel juhul peab ravi kestma vähemalt 10 päeva. Rasked
              nakkused võivad vajada 4-6 nädalast ravi.

              Lapsed
              Laste tavapärane annus on 25-50 mg/kg ööpäevas.

              Neerupuudulikkusega patsiendid
              Nõrgenenud neerutalitlusega patsientidele (kreatiniinikliirens < 50 ml/min) määrab arst annuse
              sõltuvalt neerupuudulikkuse raskusest.

              Suukaudse suspensiooni pulbri kasutamine
              Raputage pudelit, et pulber muutuks kohevaks. Lisage umbes pool lahustamiseks vajalikust veest.
              Loksutage pudelit ettevaatlikult. Lisage vett kuni pudelil näidatud tähiseni. Kui suspensioon on
              valmistatud nagu kirjeldatud, sisaldab 5 ml suspensiooni 250 mg tsefadroksiili. Enne kasutamist
              loksutage pudelit. Hoidke pudel tihedalt suletuna.

              Lahustuvate tablettide kasutamine
              Pärast vabastamist fooliumist lahustage tablett pooles klaasis vees. Tablett lahustub 30-60 sekundiga.
              Lahust tuleb hoolikalt segada ning juua koheselt.

              Kui te kasutate Duracef'i rohkem kui ette nähtud
              Üleannustamise korral võivad ilmneda seedetrakti vaevused ja nahalööbed. Kahtluse korral või kui
              arvate, et laps on võtnud sisse teie ravimit pöörduge siiski koheselt arsti poole. Duracef'i ei tohi
              kasutada põhjendamatult kaua, kuna see võib soodustada ravimile mittetundlike mikroorganismide
              levikut organismis.

              Kui te unustate Duracef'i võtta
              Ärge võtke kahekordset annust, kui annus jäi eelmisel korral võtmata. Võtke Teile määratud annus
              kohe kui see tuli meelde, kuid mitte hiljem kui järgneva annuskorrani on jäänud 4 tundi. Sel juhul
              võtke oma tavaline annus tavalisel ajal.


             4.VÕIMALIKUD KÕRVALTOIMED

              Nagu kõik ravimid, võib ka Duracef põhjustada kõrvaltoimeid, kuigi kõigil neid ei teki.

              Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida
              selles infolehes ei ole nimetatud, palun rääkige sellest oma arstile. Tsefadroksiili kõrvaltoimed on
              samasugused kui teistel tsefalosporiinidel.

              Seedetrakt: kõhulahtisus, harva iiveldus, oksendamine ja kõhuvaevused. Sellisel juhul on soovitatav
              võtta ravimit söögiga.
              Ülitundlikkus: allergilised reaktsioonid nagu palavik, sügelemine, lööve, nõgestõbi ja tursed. Need
              reaktsioonid mööduvad tavaliselt ravi katkestamisel. Kui ilmneb nahalööve, südamekloppimine,
              nõrkustunne või minestamine, hingamisraskused, turse tunne kõris või valud rinnus tuleb otsekohe
              kutsuda arst.
              Teised ebasoovitavad toimed: sügelemine, soor, tupepõletik, liigeste valulikkus, mõõdukas mööduv
              vere valgeliblede arvu vähenemine ja vähene seerumi transaminaaside aktiivsuse tõus. Sarnaselt teiste
              tsefalosporiinidega on harva täheldatud ka trombotsüütide arvu vähenemist.


              5.   KUIDAS DURACEF'I SÄILITADA

              Hoida temperatuuril kuni 25°C.
              Kasutamisvalmis suspensioon säilib 7 päeva toatemperatuuril või 14 päeva külmkapi temperatuuril
              (2...8°C).

              Hoida laste eest varjatud ja kättesaamatus kohas.

              Ärge kasutage Duracef'i pärast kõlblikkusaega, mis on märgitud karbil ja blistritel või pudelil pärast
              kõlblik kuni (EXP) kuupäeva. Kõlblikkusaeg viitab kuu viimasele päevale.

              Ravimeid ei tohi ära visata kanalisatsiooni kaudu ega koos majapidamisprügiga. Küsige oma
              apteekrilt, kuidas hävitatakse ravimeid, mida enam ei vajata. Need meetmed aitavad kaitsta
              keskkonda.


              6.   LISAINFO

              Mida Duracef sisaldab
                   Toimeaine on tsefadroksiil (tsefadroksiilmonohüdraadina)
                   Abiaine(d) on:
                 Kõvakapslid: magneesiumsteraat, ränidioksiid, laktoos.
                 Lahustuvad tabletid: magneesiumstearaat, mikrokristalne tselluloos, polüplasdoon,
                 ammooniumglütsirisinaat, sidruniaroom, kunstlik vaarikaaroom, maasikaaroom, Sweetener 2023,
                 guaarkummi.
                 Suukaudse suspensiooni pulber: naatriumbensoaat, titaandioksiid, sahharoos, ksantaankummi,
                 Tween-40 (polüoksüetüleen sorbitaanmonopalmitaat), kunstlik vaarikaaroom, sidruniaroom,
                 kunstlik maasikaaroom, "Permaseal Refraichissement" aroom.

              Kuidas Duracef välja näeb ja pakendi sisu
              Duracef 250 mg 12 kõvakapslit blisterpakendis.
              Duracef 500 mg 12 kõvakapslit blisterpakendis.
              Duracef 1 g 10 lahustuvat tabletti fooliumpakendis.
              Duracef 250mg/5ml suukaudse suspensiooni pulber: 60 ml või 100 ml pudel.

              Müügiloa hoidja
              Bristol-Myers Squibb Gyógyszerkereskedelmi Kft.
              Lövőház u. 39


             1024, Budapest
              Ungari

              Tootja
              Corden Pharma Latina S.p.A
              Via del Murillo Km 2,800
              Sermoneta, Latina
              Itaalia

              Lisaküsimuste tekkimisel selle ravimi kohta pöörduge palun müügiloa hoidja kohaliku esindaja poole.
              PharmaSwiss Eesti OÜ
              Tammsaare tee 47
              11316 Tallinn
              Tel: 6827 400

              Infoleht on viimati kooskõlastatud septembris 2010
