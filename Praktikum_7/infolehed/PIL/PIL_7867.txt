

                             PAKENDI INFOLEHT: INFORMATSIOON KASUTAJALE

                                       DUPHALAC 667 mg/ml suukaudne lahus
                                                    Lactulosum

              Lugege infolehte hoolikalt, sest siin on teile vajalikku teavet.
              Ehkki seda ravimit on võimalik osta ilma retseptita, peate parima ravitulemuse saamiseks võtma
              Duphalac’i täpselt juhistele vastavalt.
              -    Hoidke infoleht alles, et seda vajadusel uuesti lugeda.
              -    Lisainformatsiooni saamiseks pidage nõu oma apteekriga.
              -    Kui pärast 2…3 päeva möödumist haigussümptomid süvenevad ega leevendu, peate oma arstiga
                   ühendust võtma.
              -    Kui ükskõik milline kõrvaltoimetest muutub tõsiseks, või kui te märkate mõnda kõrvaltoimet,
                   mida selles infolehes ei ole nimetatud, palun rääkige sellest oma arstile või apteekrile.

              Infolehes antakse ülevaade:
              1.   Mis ravim on Duphalac ja milleks seda kasutatakse
              2.   Mida on vaja teada enne Duphalac’i võtmist
              3.   Kuidas Duphalac’i võtta
              4.   Võimalikud kõrvaltoimed
              5.   Kuidas Duphalac’i säilitada
              6.   Lisainfo


              1.   MIS RAVIM ON DUPHALAC JA MILLEKS SEDA KASUTATAKSE

              Mis on Duphalac
              -    Duphalac sisaldab lahtistit, mida nimetatakse laktuloosiks. Tõmmates soolestikku vett, muudab
                   see väljaheite pehmeks, nii et seda on kergem väljutada. Laktuloos ei imendu.

              Milleks Duphalac’i kasutatakse
              -    Duphalac’i kasutatakse kõhukinnisuse (soolte tühjenemine toimub harva, väljaheide on kõva ja
                   kuiv) korral väljaheite pehmendamiseks. Näiteks:
                   -    kui teil on on hemorroidid
                   -    kui teil on tehtud operatsioon päraku või alaneva soolestiku piirkonnas
              -    Duphalac’i kasutatakse maksapuudulikkusest tingitud entsefalopaatia ehk portaalse süsteemse
                   entsefalopaatia raviks (see on maksahaigus, mis põhjustab mõtlemisraskusi, värinaid,
                   teadvusetaseme langust, sh koomat).


              2.   MIDA ON VAJA TEADA ENNE DUPHALAC’I VÕTMIST

              Ärge võtke Duphalac’i
              -    kui te olete allergiline (ülitundlik):
                   -    laktuloosi
                   -    Duphalac’i mõne koostisosa suhtes (loetletud lõigus 6).
              -    kui teil on:
                   -    galaktoseemia (raske geneetiline haigus, mille korral teie organism ei suuda seedida
                         galaktoosi)
                   -    ummistus sooltes (erinevalt tavapärasest kõhukinnisusest)

              Kui te ei ole kindel, konsulteerige enne Duphalac’i võtmist oma arsti või apteekriga.

              Eriline ettevaatus on vajalik ravimiga Duphalac
              Palun konsulteerige oma arstiga enne Duphalac’i võtmist, kui teil on mõni haigusseisund, nt:
              -    kui teie organism ei ole võimeline omastama piimasuhkrut (laktoosi)
              Ärge võtke Duphalac’i, kui teil on:


                                                        1


             - galaktoosi või fruktoosi talumatus
              -    laktaasipuudulikkus
              -    glükoosi-galaktoosi imendumishäire
              -    suhkurtõbi.

              Kui teil on suhkurtõbi ja te saate maksa entsefalopaatia ravi Duphalac’iga, peate arvestama, et annus
              sisaldab palju suhkrut. Seetõttu peate võibolla kohandama oma suhkurtõve ravimi annust.

              Kohandamata annuste pikaajaline kasutamine (mille korral väljutatakse rohkem kui 2…3 pehmet
              väljaheidet päevas) või vale kasutamine võib põhjustada kõhulahtisust ja elektrolüütide
              tasakaaluhäireid.
              Meditsiinilise näidustuse puudumisel palun ärge kasutage Duphalac’i kauem kui kaks nädalat järjest.

              Ravi ajal lahtistitega peate te jooma piisaval määral vedelikke (ligikaudu 2 liitrit ööpäevas, mis vastab
              6...8 klaasile).

              Palun pöörduge oma arsti poole, kui te olete võtnud Duphalac’i üle 3 päeva, aga teie seisund ei ole
              paranenud või on sümptomid halvenenud.

              Kasutamine koos teiste ravimitega
              Palun informeerige oma arsti või apteekrit kui te kasutate või olete hiljuti kasutanud mingeid muid
              ravimeid, kaasa arvatud ilma retseptita ostetud ravimeid.

              Duphalac’i võtmine koos toidu ja joogiga
              Duphalac’i võib võtta koos toiduga või ilma. Söögi ja joogi suhtes puuduvad piirangud.

              Rasedus ja imetamine
              Duphalac’i võib raseduse ja imetamise ajal kasutada.
              Enne ravimi kasutamist pidage nõu oma arsti või apteekriga.

              Lapsed
              Kuna Duphalac võib häirida normaalset sooletühjendusrefleksi, ei tohi seda imikutele ja väikelastele
              tavaliselt anda.
              Erandjuhtudel võib arst teie imikule, väikelapsele või lapsele Duphalac’i välja kirjutada. Sel juhul
              jälgib arst hoolikalt ravi.

              Autojuhtimine ja masinatega töötamine
              Duphalac ei mõjuta teie autojuhtimise ja masinate käsitsemise võimet.

              Oluline teave mõningate Duphalac’i koostisainete suhtes
              Duphalac võib sisaldada väheses koguses piimasuhkrut (laktoosi), galaktoosi, epilaktoosi või fruktoosi.
              Kui arst on teile öelnud, et te ei talu teatud suhkruid, peate te enne ravimi kasutamist konsulteerima
              arstiga.


              3.   KUIDAS DUPHALAC’I VÕTTA

              Võtke Duphalac’i alati täpselt nii nagu selles infolehes on kirjeldatud. Kui te ei ole milleski kindel,
              pidage nõu oma arsti või apteekriga.

              Võtke oma annus iga päev samal kellaajal.
              Neelake ravim kohe alla. Ärge hoidke seda suus.

              Duphalac’i suukaudset lahust võib võtta lahjendamata või vähese vedelikuga lahjendatult. Pudelis
              Duphalac’i ravimvormi puhul kasutage pakendis olevat mõõtekorki.

              Annustamine kõhukinnisuse puhul või kui meditsiinilisel näidustusel on soovitatav väljaheite


                                                        2


             pehmendamine

              Ööpäevase annuse võib manustada üks kord päevas, nt hommikusöögi ajal, või jagatuna kaheks
              annustamiskorraks.

              Ravitoime saabumiseks võib kuluda 2...3 päeva. Seejärel kohandatakse algannust individuaalselt
              sobiva säilitusannuseni.

                                             Algannus                      Säilitusannus
              Täiskasvanud ja noorukid      15…45 ml                       15…30 ml
              Lapsed (7...14-aastased)      15 ml                          10…15 ml
              Lapsed (1...6-aastased)       5...10 ml                      5...10 ml
              Alla 1-aastased imikud        kuni 5 ml                      kuni 5 ml

              Annustamine maksa prekooma ja kooma puhul (ainult täiskasvanutel)
              Hepaatilise entsefalopaatia puhul on algannus 30…45 ml 3…4 korda päevas.
              Seda annust võib kohandada säilitusannuseni, et saavutada 2...3 pehmet väljaheidet ööpäevas.

              Kasutamine lastel
              Lahtisteid tohib imikutel, väikelastel ja lastel kasutada vaid erandkorras ning meditsiinilise järelevalve
              all, kuna see võib häirida normaalseid soolestiku tühjenemise reflekse.
              Ärge andke Duphalac’i lastele (alla 14-aastastele) enne arstiga konsulteerimata ja ilma hoolika
              järelevalveta.

              Kui te võtate Duphalac’i rohkem kui ette nähtud
              Üleannustamise korral võivad teil tekkida kõhulahtisus ja kõhuvalu. Pöörduge oma arsti või apteekri
              poole, kui võtsite rohkem Duphalac’i kui ette nähtud.

              Kui te unustate Duphalac’i võtta
              Kui te unustate Duphalac’i võtta, ärge muretsege. Võtke lihtsalt järgmine annus tavalisel ajal. Ärge
              võtke kahekordset annust, kui annus jäi eelmisel korral võtmata.

              Kui teil on lisaküsimusi selle ravimi kasutamise kohta, pidage nõu oma arsti või apteekriga.

              Kui te lõpetate Duphalac’i võtmise
              Ärge muutke ega lõpetage ravi ilma eelnevalt arstiga konsulteerimata.
              Kui teil on lisaküsimusi selle ravimi kasutamise kohta, pidage nõu oma arsti või apteekriga.


              4.   VÕIMALIKUD KÕRVALTOIMED

              Nagu kõik ravimid, võib ka Duphalac põhjustada kõrvaltoimeid, kuigi kõigil neid ei teki.

              Duphalac’i puhul on teatatud järgmistest kõrvaltoimetest:
              -    Kõhupuhitus (kõhugaasid), eriti mõne esimese ravipäeva jooksul. See kaob tavaliselt mõne
                   päevaga.
              -    Iiveldus
              -    Oksendamine
              -    Soovitatavast suuremate annuste kasutamisel võivad teil tekkida kõhuvalu ja kõhulahtisus.

              Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida
              selles infolehes ei ole nimetatud, palun rääkige sellest oma arstile või apteekrile.


              5.   KUIDAS DUPHALAC’I SÄILITADA



                                                        3


             See ravimpreparaat ei vaja säilitamisel eritingimusi.

              Hoida laste eest varjatud ja kättesaamatus kohas.

              Ärge kasutage Duphalac’i pärast kõlblikkusaega, mis on märgitud karbil või pudelil. Kõlblikkusaeg
              viitab kuu viimasele päevale.

              Ravimeid ei tohi ära visata kanalisatsiooni kaudu ega koos majapidamisprügiga. Küsige oma
              apteekrilt, kuidas hävitatakse ravimeid, mida enam ei vajata. Need meetmed aitavad kaitsta
              keskkonda.


              6.   LISAINFO

              Mida Duphalac sisaldab

              Duphalac’i toimeaine on laktuloos.

              Üks ml Duphalac’i suukaudset lahust sisaldab 667 mg laktuloosi.
              Duphalac ei sisalda mingeid muid koostisaineid. See võib siiski sisaldada vähesel määral teisi suhkruid,
              nt laktoosi, galaktoosi, epilaktoosi või fruktoosi.

              Kuidas Duphalac välja näeb ja pakendi sisu

              Duphalac suukaudne lahus on selge viskoosne värvitu kuni pruunikaskollane vedelik.

              Duphalac suukaudne lahus on saadaval 200 ml, 300 ml, 500 ml või 1000 ml plastpudelites koos plastist
              mõõtekorgiga.
              Mõõtekorgil on järgmised märgistused: 2,5 ml, 5 ml, 10 ml, 15 ml, 20 ml, 25 ml ja 30 ml.

              Kõik pakendi suurused ei pruugi olla müügil.

              Müügiloa hoidja
              Abbott Healthcare Products B.V.
              J.C. van Houtenlaan 36,
              1381 CP Weesp,
              Holland

              Tootja
              Abbott Biologicals B.V.
              Veerweg 12
              8121 AA Olst
              Holland

              Lisaküsimuste tekkimisel selle ravimi kohta pöörduge palun müügiloa hoidja kohaliku esindaja poole:

              Abbott Laboratories SA Eesti Filiaal
              Liivalaia 13/15
              10118 Tallinn
              Tel: + 372 6363 052

              Infoleht on viimati kooskõlastatud






                                                        4
