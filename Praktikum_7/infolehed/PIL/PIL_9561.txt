

                                                                                                     1

                             PAKENDI INFOLEHT: INFORMATSIOON KASUTAJALE

                                       Diazepam Nycomed, 5 mg/ml, süstelahus
                                                     Diasepaam

           Enne ravimi kasutamist lugege hoolikalt infolehte.
           -  Hoidke infoleht alles, et seda vajadusel uuesti lugeda.
           -  Kui teil on lisaküsimusi, pidage palun nõu oma arsti või apteekriga.
           -  Ravim on välja kirjutatud teile. Ärge andke seda kellelegi teisele. Ravim võib olla neile kahjulik, isegi
               kui haigussümptomid on sarnased.
           -  Kui ükskõik milline kõrvaltoimetest muutub tõsiseks, või kui te märkate mõnda kõrvaltoimet, mida
               selles infolehes ei ole nimetatud, palun rääkige sellest oma arstile või apteekrile.

           Infolehes antakse ülevaade:
           1. Mis ravim on Diazepam Nycomed ja milleks seda kasutatakse
           2. Mida on vaja teada enne Diazepam Nycomed süstelahuse kasutamist
           3. Kuidas Diazepam Nycomed süstelahust kasutada
           4. Võimalikud kõrvaltoimed
           5. Kuidas Diazepam Nycomed süstelahust säilitada
           6. Lisainfo


           1. MIS RAVIM ON DIAZEPAM NYCOMED JA MILLEKS SEDA KASUTATAKSE

           Diazepam Nycomed on bensodiasepiinide rühma kuuluv trankvillisaator (rahusti). Suurtes annustes omab
           lihaseid lõõgastavat ja krambivastast toimet.
           Diazepam  Nycomed  süstelahust  kasutatakse  üldanesteesia  sissejuhatamiseks  ning  ärevusseisundite,
           krambisündroomi,  epileptilise  staatuse,  palavikuga  kaasnevate  krampide  ja  alkoholi  abstinentsinähtude
           raviks.


           2. MIDA ON VAJA TEADA ENNE DIAZEPAM NYCOMED SÜSTELAHUSE KASUTAMIST

           Ärge kasutage Diazepam Nycomed süstelahust:
           •  kui  te  olete  allergiline  (ülitundlik)  bensodiasepiinide  või  Diazepam  Nycomed  süstelahuse  mõne
               koostisosa suhtes;
           •  alkohol- või ravimsõltuvuse korral (erandiks on alkoholist võõrutamine);
           •  ägeda mürgistuse korral alkoholi, uinuti või mõne muu psühhotroopse ravimiga;
           •  raske kroonilise hüperkapnia (süsinikdioksiidi liigsus veres) korral;
           •  raskete šokiseisundite korral;
           •  vastsündinutel, imikutel ja alla 3-aastastel lastel (vt lõik „Oluline teave mõningate Diazepam Nycomed
                 süstelahuse koostisainete kohta“);
           •  kui teil on kitsanurga glaukoom või lahtisenurga glaukoom (kui te ei saa vastavat ravi);
           •  kui teil on raske maksapuudulikkus;
           •  uneapnoe korral;
           •  kui teil on tegemist porfüüriaga (pärilik ainevahetushäire, mille puhul on tegemist toksiliste vaheainete
               kuhjumisega organismis, mis eelkõige kahjustavad nahka ja närvisüsteemi.

            Eriline ettevaatus on vajalik ravimiga Diazepam Nycomed:
               • kui teil on skeletilihaste lihasnõrkus (myasthenia gravis);
               • kui teil on maksa- ja/või neerutalitluse häired;
               • kui teil on teadaolev südame- või hingamispuudulikkus (diasepaam võib süvendada juba esinevat
                  hingamispuudulikkust);
               • eakatel patsientidel.


                                                                                                     2

           Diasepaamravi (isegi mõnenädalane tavaliste annuste manustamine) võib põhjustada ravimsõltuvust ja ravi
           katkestamine ärajätunähte, mille sümptomiteks on ärevus, paanika, südamekloppimine, higistamine, treemor
           (värin), seedetrakti vaevused,  ärrituvus, agressiivsus, puutetundlikkuse häired, lihaskrambid, üldine halb
           enesetunne söögiisu kadumisega, paranoidne psühhoos, deliirium ja epileptilised hood.

           Diasepaamravi lõpetamine peab toimuma järk-järgult, et vähendada ärajätu sümptomite tekke riski.

           Kasutamine koos teiste ravimitega
           Palun informeerige oma arsti või apteekrit kui te olete hiljuti kasutanud mingeid muid ravimeid, kaasa
           arvatud ilma retseptita ostetud ravimeid.

           Diasepaami  süstelahuse kombineerimisel teiste tsentraalse toimega  ravimitega (nt  rahustid,
           depressiooniravimid, krambivastased ravimid, uinutid, valuvaigistid ja narkootilised ained) võib viimaste
           rahustav ja vererõhku alandav toime tugevneda.
           Tsimetidiini (haavandtõve ravim) ja disulfiraami (alkoholismi raviks kasutatav preparaat) sisaldavad ravimid
           tugevdavad ja pikendavad diasepaami toimet ja unisust.
           Omeprasool (haavandtõve ravim), isoniasiid (tuberkuloosiravim), asoolid (seentevastased ravimid), ritonaviir
           ja  amprenaviir  (HIV-infektsiooni  ravimid)  ja  suukaudsed  rasestumisvastased  preparaadid  pärsivad
           diasepaami metabolismi ja suurendavad diasepaami kontsentratsiooni vereplasmas, mille tagajärjel tõuseb
           sedatsiooni ja hingamisdepressiooni risk.
           Diasepaam muudab fenütoiini (epilepsiaravim) metabolismi organismis.
           Teofülliin blokeerib adenosiidi retseptorid ja diasepaami toime väheneb.
           Alkohol avaldab lisatoimet kesknärvisüsteemile.

           Diazepam Nycomed süstelahuse kasutamine koos toidu ja joogiga
           Ravikuuri ajal tuleb vältida alkoholi tarbimist.

           Rasedus ja imetamine
           Diasepaam läbib platsentaarbarjääri ja eritub ka rinnapiima, saavutades sama kõrge kontsentratsiooni kui
           ema organismis. Kestev diasepaami kasutamine raseduse ajal põhjustab vastsündinul ärajätunähte (treemor,
           hüpertoonilisus  ja  krambid).  Suurte  annuste  kasutamine  enne  sünnitust  või  sünnituse  ajal  põhjustab
           vastsündinul hüpotermiat, lihashüpotooniat, hingamishäireid ning imemisnõrkust (floppy infant- sündroomi).
           Esimesel trimestril diasepaami kasutamisel võib olla väike risk suulaelõhe tekkeks vastsündinul.
           Seega  tohib  diasepaam  süstelahust  raseduse  ajal  kasutada  ainult  väga  põhjendatud  näidustustel  ning
           günekoloogi kontrolli all.
           Korrapärase manustamise vajaduse korral tuleb rinnaga toitmine katkestada.

           Enne ravimi kasutamist pidage nõu oma arsti või apteekriga.

           Autojuhtimine ja masinatega töötamine
           Ravim võib põhjustada uimasust. Ravi ajal Diazepam Nycomed süstelahusega ärge kasutage masinaid või
           mehhanisme.

           Oluline teave mõningate Diazepam Nycomed süstelahuse koostisainete suhtes
           Diazepam Nycomed süstelahuse  ampull  sisaldab  160 mg (80 mg/ml)  bensüülalkoholi. Bensüülalkoholi
           sisalduse  tõttu  ei  tohi  Diazepam  Nycomed  süstelahust  annuses  kuni  90  mg/kg/ööpäevas  manustada
           enneaegsetele vastsündinutele ja imikutele. Bensüülalkohol võib imikutel ja kuni 3-aastastel lastel tekitada
           toksilisi ja allergilisi reaktsioone. Bensüülalkoholiga seotud surmaga lõppevate ja toksiliste reaktsioonide
           tõttu ei tohi seda annuses üle 90 mg/kg/ööpäevas manustada vastsündinutele ja kuni 3-aastastele lastele.


           3. KUIDAS DIAZEPAM NYCOMED SÜSTELAHUST KASUTADA

           Manustamisviis. Lihasesiseselt, veenisiseselt või veenisisese tilkinfusioonina.
           Annused.  Annused  sobitatakse  patsiendile  individuaalselt.  Vanematel  ja  halvas  üldseisundis  haigetel,
           arterioskleroosi,  hingamis-  ja  vereringepuudulikkuse  korral  piirdutakse  esialgu  väiksemate  annustega,
           milliseid vajadusel suurendatakse.


                                                                                                     3


           Raskete  ärevusseisundite  akuutseks  raviks,  predeliiriumi  ja  delirium  tremens´i  raviks:  0,1…0,2  mg/kg
           pikkamööda veeni, korrata 8-tunniliste intervallidega kuni ägedate sümptomite vaibumiseni.
           Epileptiline staatus: 0,15…0,25 mg/kg süstida aeglaselt veeni. Kui intravenoosselt pole võimalik süstida, siis
           sama annus lihasesse; vajadusel korrata 30…60 min järel või teha püsitilkinfusioon (maksimaalannus 3
           mg/kg 24 tunni vältel).
           Teetanus: 0,1…0,3 mg/kg 1…4-tunniste intervallidega süstida väga aeglaselt veeni või püsitilkinfusioonina
           3…4 mg/kg 24 tunni vältel.
           Tsentraalse geneesiga lihasspasmide, degeneratiivsete närvihaiguste, seljaaju kahjustuste (spastilise para- või
           hemipleegiaga), chorea-nähtude korral: alguses 10…20 mg lihasesse või aeglaselt veeni (lastele 2…10 mg),
           edasi jätkatakse suukaudse raviga.
           Perifeerse geneesiga lihasspasmid (nt lumbaago, brahhialgiad, tservikaalsündroom ja ka ekstraartikulaarne
           reumatism): 1…2 korda päevas 10…20 mg lihasesse. Pärast akuutsete sümptomite vaibumist jätkatakse
           suukaudse raviga.
           Eklampsia: krambihoo ajal 10 mg aeglaselt veeni, vajadusel võib krambihoo kupeerimiseks manustada kuni
           30 mg diasepaami.
           Üldanesteesia sissejuhatus: 0,2…0,5 mg/kg aeglaselt veeni.
           Premedikatsioon enne operatsiooni: 10 mg lihasesse 1 tund enne üldanesteesia sissejuhatust.
           Kardioversiooni  premedikatsioon:  5…15 mg  aeglaselt  veeni (fraktsioneeritult). Psüühiliselt  koormavate
           invasiivsete  uuringute ja kirurgiliste manipulatsioonide  korral (südame kateteriseerimine,  endoskoopiad,
           radioloogilised  uuringud,  väiksemad  kirurgilised  operatsioonid,  nihestuste  ja  luumurdude  repositsioon,
           biopsiad, põletushaavadel sidemete vahetus jne): 10…30 mg aeglaselt veeni (lastel 0,1…0,2 mg/kg).

           Kui arst on määranud teistsuguse annustamise, siis tuleb järgida arsti ettekirjutust.

           Kui te kasutate Diazepam Nycomed süstelahust rohkem kui ette nähtud
           Üleannustamise  sümptomid  on  unisus  (kui  see  pole  ravikohaselt  soovitud),  pearinglus,  lihasnõrkus,
           alatemperatuur (hüpotermia), madal vererõhk, südame löögisageduse aeglustumine, ebaselge kõne, liigutuste
           koordinatsioonihäire (ataksia), sügav uni (soopor) koos hingamisdepressiooni ja vereringe kollapsiga ning
           kooma.
           Üleannustamisnähtude korral pöörduge otsekohe arsti poole.


           4. VÕIMALIKUD KÕRVALTOIMED

           Nagu kõik ravimid, võib ka Diazepam Nycomed põhjustada kõrvaltoimeid, kuigi kõigil neid ei teki.

           Diasepaam  võib   suhteliseltsageli põhjustada  unisust, väsimust, pearinglust ja  liigutuste
           koordinatsioonihäireid (ataksiat). Eelkõige  vanematel ja  halvas  üldseisundis  patsientidel võivad  tekkida
           uimasus, mälu- ja mõtlemishäired, tasakaaluhäired või segasusseisund.
           Harva, peamiselt üleannustamisest, võivad tekkida alljärgnevad häired:
           Kesknärvisüsteem: peavalu, pearinglus, segasus, liigutuste koordinatsioonihäired(nt ataksia),
           kesknärvisüsteemi  kahjustustest  tingitud  kõne-  või  hääldamispuue  (düsartria),  aeglustunud  kõne,  värin
           (treemor),  lihaste  vaegpingsus  (lihashüpotoonia),  vääraistingud  (paresteesiad),  kerged  liikumishäired
           (düskineesiad),  ükskõiksus  (apaatia),  tugeva  meeleliigutuse  (afektide)  lamendumine,  depressioon,
           tähelepanuvõime  ja  reaktsioonikiiruse  aeglustumine,  samuti  intellektuaalsete  ja  motoorsete  võimete
           nõrgenemine,  mäluhäired  (anterograadne  amneesia),  kahelinägemine,  hägune  nägemine,  silmatõmblus
           (nüstagm), akommodatsioonihäired.
           Süda ja vereringe: aeglane südame löögisagedus (bradükardia), püstiasendis ilmnev minestus (ortostaatiline
           kollaps), madal vererõhk (hüpotoonia), minestused.
           Hingamissüsteem: hingamisdepressioon, raskendatud hingamine ja õhupuudus (düspnoe), hingamispeetus
           (apnoe),  hingamissageduse  langus,  bronhospasm,  allergiline  astma,  suurenenud  kopsuventilatsioon
           (hüperventilatsioon), kõrikramp (larüngospasm).
           Seedetrakt: suukuivus, suurenenud süljevool (hüpersalivatsioon), isu suurenemine, iiveldus, kõhukinnisus.
           Maks: naha- ja limaskestade kollasus (kolestaatiline ikterus), maksatalitluse näitajate muutused.
           Kuseteed: urineerimishäired, kusepidamatus, kusepeetus.
           Nahk: punetus, nahalööve (eksanteem), nõgestõbi (urtikaaria).


                                                                                                     4

           Endokriinsüsteem: impotentsus, liibido tõus või langus, ovulatsiooni pärssumine, menstruaaltsükli häired,
           meestel rinnanäärmete suurenemine (günekomastia), kilpnäärme talitlushäired.
           Paradoksaalsed  reaktsioonid:  akuutne  ülierutus,  vihahood,  hirm,  hallutsinatsioonid,  unehäired,  unetus,
           stimulatsioon, lihaskrambid, agressiivsus.
           Immuunsüsteem: allergiline reaktsioon (anafülaksia).
           Veri: vere valgeliblede vähesus (leukopeenia), vere valgeliblede rohkus (leukotsütoos), vere granulotsüütide
           vähesus (agranulotsütoos), kehvveresus (aneemia).

           Kui ükskõik milline kõrvaltoimetest muutub tõsiseks või kui te märkate kõrvaltoimet, mida selles infolehes
           ei ole nimetatud, palun rääkige sellest oma arstile või apteekrile.

           5. KUIDAS DIAZEPAM NYCOMED SÜSTELAHUST SÄILITADA

           Hoida laste eest varjatud ja kättesaamatus kohas.
           Hoida külmkapis (2°C…8°C).

           Ärge  kasutage  Diazepam  Nycomed  süstelahust  pärast  kõlblikkusaega,  mis  on  märgitud  pakendil.
           Kõlblikkusaeg viitab kuu viimasele päevale.
           Ravimeid ei tohi ära visata kanalisatsiooni kaudu ega koos majapidamisprügiga. Küsige oma apteekrilt,
           kuidas hävitatakse ravimeid, mida enam ei vajata. Need meetmed aitavad kaitsta keskkonda.


           6. LISAINFO

           Mida Diazepam Nycomed süstelahus sisaldab
           -     Toimeaine on diasepaam. Süstelahuse 1 ml sisaldab 5 mg diasepaami.
           -     Abiained on bensüülalkohol, polüetüleenglükooli stabiliseeritud vesilahus.

           Kuidas Diazepam Nycomed välja näeb ja pakendi sisu
           Diazepam Nycomed süstelahus on selge, värvitu või kergelt kollakas lahus.
           2 ml ampullis, 5 ampulli karbis.

           Müügiloa hoidja
           Nycomed SEFA AS
           Jaama 55B, 63308 Põlva
           Eesti

           Tootja
           Nycomed Austria GmbH
           St. Peter Strasse 25, Linz
           Austria

           Infoleht on viimati kooskõlastatud juunis 2011
