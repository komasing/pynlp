

                             PAKENDI INFOLEHT: INFORMATSIOON KASUTAJALE

                               Hyzaar, 50 mg/12,5 mg õhukese polümeerikattega tabletid
                              Fortzaar, 100 mg/12,5 mg õhukese polümerikattega tabletid
                               Fortzaar, 100 mg/25 mg õhukese polümerikattega tabletid
                                         Losartaankaalium ja hüdroklorotiasiid


              Enne ravimi võtmist lugege hoolikalt infolehte.
              •     Hoidke infoleht alles, et seda vajadusel uuesti lugeda.
              •     Kui teil on lisaküsimusi, pidage nõu oma arsti või apteekriga.
              •     Ravim on välja kirjutatud teile. Ärge andke seda kellelegi teisele. Ravim võib olla neile
                    kahjulik, isegi kui haigussümptomid on sarnased.
              •     Kui ükskõik milline kõrvaltoimetest muutub tõsiseks või kui te märkate mõnda kõrvaltoimet,
                    mida selles infolehes ei ole nimetatud, palun rääkige sellest oma arstile või apteekrile.

              Infolehes antakse ülevaade:
              1.   Mis ravim on Hyzaar/Fortzaar ja milleks seda kasutatakse
              2.   Mida on vaja teada enne Hyzaar’i/Fortzaar’i võtmist
              3.   Kuidas Hyzaar’i/Fortzaar’i võtta
              4.   Võimalikud kõrvaltoimed
              5.   Kuidas Hyzaar’i/Fortzaar’i säilitada
              6.   Lisainfo


              1.   MIS RAVIM ON HYZAAR/FORTZAAR JA MILLEKS SEDA KASUTATAKSE

              Hyzaar/Fortzaar on angiotensiin II retseptori antagonisti (losartaan) ja diureetikumi (hüdroklorotiasiid)
              kombinatsioon. Angiotensiin II on organismis toodetav aine, mis seondub veresoontes paiknevate
              retseptoritega, põhjustades nende kokkutõmbumise. See kutsub esile vererõhu tõusu. Losartaan väldib
              angiotensiin II seondumist nende retseptoritega, põhjustades veresoonte lõõgastumist, mis omakorda
              langetab vererõhku. Hüdroklorotiasiid soodustab neerude kaudu vee ja soolade väljaviimist. See aitab
              samuti langetada vererõhku.

              Hyzaar’i/Fortzaar’i kasutatakse essentsiaalse hüpertensiooni (kõrgvererõhutõve) raviks.


              2.   MIDA ON VAJA TEADA ENNE HYZAAR’i/FORTZAAR’i VÕTMIST

              Ärge võtke Hyzaar’i/Fortzaar’i
              •     kui te olete allergiline (ülitundlik) losartaani, hüdroklorotiasiidi või Hyzaar’i/Fortzaar’i mõne
                    koostisosa suhtes
              •     kui te olete allergiline (ülitundlik) teiste sulfoonamiidi derivaatideks nimetatud rühma ravimite
                    suhtes (nt teised tiasiidid, mõned antibiootikumid, nt kotrimoksasool, küsige oma arstilt, kui te
                    ei ole kindel)
              •     kui te olete üle 3 kuu rase (Hyzaar’i/Fortzaar’i kasutamisest on parem hoiduda ka raseduse
                    alguses – vt lõik „Rasedus“)
              •     kui teie maksatalitlus on tugevasti halvenenud
              •     kui teie neerutalitlus on tugevasti halvenenud või kui teie neerud ei tooda üldse uriini
              •     kui teil on raviga korrigeerimatu madal kaaliumi- või naatriumi- või kõrge kaltsiumitase
              •     kui teil on podagra

              Eriline ettevaatus on vajalik ravimiga Hyzaar/Fortzaar
              Kui te arvate, et olete rase (või võite rasestuda), peate sellest rääkima oma arstile. Hyzaar’i/Fortzaar’i
              ei soovitata kasutada raseduse alguses ning seda ei tohi kasutada juhul, kui te olete üle 3 kuu rase, sest


             selles raseduse staadiumis kasutatuna võib ravim põhjustada tõsist lootekahjustust (vt lõik raseduse
              kohta).

              Enne Hyzaar’i/Fortzaar’i kasutamist on tähtis teavitada arsti sellest:
              •     kui teil on eelnevalt esinenud näo, huulte, kõri või keele turset
              •     kui te kasutate diureetikume (“vee väljaajajad“)
              •     kui te peate piiratud soolasisaldusega dieeti
              •     kui teil esineb või on esinenud rohket oksendamist ja/või kõhulahtisust
              •     kui teil on südamepuudulikkus
              •     kui teil esineb maksatalitluse häireid (vt lõik 2 „Ärge võtke Hyzaar’i/Fortzaar’i“)
              •     kui teil on neeruarterite ahenemine (neeruarteri stenoos) või teil on ainult üks töötav neer või
                     teile on hiljuti neer siiratud
              •     kui teil on arterite ahenemine (ateroskleroos), stenokardia (rinnavalu südameveresoonte
                     talitluse halvenemisest)
              •     kui teil on aordi või mitraalklapi stenoos (südameklappide kitsenemine) või hüpertroofiline
                     kardiomüopaatia (haigus, mis põhjustab südamelihase paksenemist)
              •     kui te põete suhkruhaigust
              •     kui teil on olnud podagra
              •     kui teil on või on olnud allergia, astma või liigesevalusid, nahalöövet ja palavikku põhjustav
                     haigus (süsteemne erütematoosne luupus)
              •     kui teil on kõrge kaltsiumi- või madal kaaliumitase või te kasutate madala kaaliumisisaldusega
                     dieeti
              •     kui teile on vaja teha tuimestust (isegi hambaarsti juures) või enne operatsiooni või kui teil on
                     vaja määrata kõrvalkilpnäärme funktsiooni, peate ütlema oma arstile või meditsiiniõele, et te
                     kasutate losartaankaaliumi ja hüdroklorotiasiidi tablette
              •     kui teil on primaarne hüperaldosteronism (sündroom, mis on seotud neerupealise talitluse
                     häirega, põhjustades hormoon aldosterooni suurenenud eritumist).

              Võtmine koos teiste ravimitega
              Palun informeerige oma arsti või apteekrit kui te kasutate või olete hiljuti kasutanud mingeid muid
              ravimeid, kaasa arvatud ilma retseptita ostetud ravimeid.

              Diureetikumidel, nt Hyzaar’is/Fortzaar’is sisalduval hüdroklorotiasiidil võib olla koostoimeid teiste
              ravimitega.

              Liitiumi sisaldavaid preparaate tohib koos Hyzaar’i/Fortzaar’iga kasutada ainult arsti hoolika
              järelevalve all.

              Ettevaatusabinõude rakendamine (nt vereanalüüside võtmine) võib olla vajalik, kui te kasutate
              kaaliumiasendajaid, kaaliumi säilitavaid diureetikume või kaaliumi sisaldavaid soolaasendajaid, teisi
              diureetikume (“veetabletid”), mõningaid lahtisteid, podagravastaseid, südame rütmihäiretevastaseid
              või diabeedivastaseid ravimeid (kas suukaudseid preparaate või insuliini).

              Teie arstil on oluline ka teada, kui te kasutate:
              •     teisi vererõhku langetavaid ravimeid
              •     steroide
              •     vähivastaseid ravimeid
              •     valuvaigisteid
              •     seennakkuse- või artriidivastaseid ravimeid
              •     suure kolesteroolisisalduse ravis kasutatavaid resiine, näiteks kolestüramiini
              •     lihaseid lõõgastavaid ravimeid
              •     unerohtu
              •     opioide, nt morfiini
              •     „pressoorseid amiine“, nt adrenaliini, või teisi sama rühma ravimeid
              •     suukaudseid diabeedivastaseid ravimeid või insuliini.


             Kui teil on ees radioloogiline protseduur ja teile kavatsetakse manustada kontrastainet, teavitage palun
              arsti ka sellest, et te kasutate Hyzaar’i/Fortzaar’i.

              Hyzaar’i/Fortzaar’i võtmine koos toidu ja joogiga
              Teile soovitatakse nende tablettide kasutamise ajal mitte tarvitada alkoholi: alkohol ja Hyzaar/Fortzaar
              tabletid võivad võimendada üksteise toimet.

              Toiduga saadav liigne soolakogus võib vähendada Hyzaar’i/Fortzaar’i tablettide mõju.

              Hyzaar’i/Fortzaar’i tablette võib võtta koos toiduga või ilma.

              Rasedus ja imetamine
              Rasedus
              Te peate oma arstile rääkima sellest, kui arvate, et olete (või võite olla) rase. Tavaliselt soovitab arst
              lõpetada Hyzaar’i/Fortzaar’i võtmise enne rasestumist või niipea, kui saate teada rasedusest ning
              soovitab teil võtta Hyzaar’i/Fortzaar’i asemel mõnda teist ravimit. Hyzaar’i/Fortzaar’i ei soovitata
              kasutada raseduse alguses ning seda ei tohi võtta juhul, kui olete üle 3 kuu rase, sest pärast kolmandat
              raseduskuud kasutatuna võib ravim tõsiselt kahjustada teie last.

              Imetamine
              Rääkige oma arstile sellest, kui toidate last rinnaga või plaanite seda alustada. Hyzaar’i/Fortzaar’i ei
              soovitata rinnaga toitvatele naistele ning kui soovite last rinnaga toita, võib arst valida teile mõne muu
              ravimi. See kehtib eriti juhul, kui teie laps on vastsündinu või sündinud enneaegsena.
              Enne iga ravimi kasutamist pidage nõu oma arsti või apteekriga.

              Lapsed ja noorukid
              Hyzaar’i/Fortzaar’i manustamise kohta lastele kogemused puuduvad. Seetõttu ei tohi
              Hyzaar’i/Fortzaar’i lastele anda.

              Eakad patsiendid
              Hyzaar/Fortzaar mõjub võrdselt ning on hästi talutav nii enamuse eakate kui ka nooremate
              täiskasvanud patsientide poolt. Enamik eakatest vajab nooremate patsientidega sarnast annust.

              Autojuhtimine ja masinatega töötamine
              Kui te alustate selle ravimi kasutamist, ei tohi te teha erilist tähelepanu nõudvaid tegevusi (näiteks
              sõita autoga või käsitseda ohtlikke masinaid) niikaua, kuni te olete saanud teada, kuidas teie seda
              ravimit talute.

              Oluline teave mõningate Hyzaar’i/Fortzaar’i koostisainete suhtes
              Hyzaar/Fortzaar sisaldab laktoosi. Kui arst on teile öelnud, et te ei talu teatud suhkruid, peate enne
              ravimi kasutamist konsulteerima arstiga.


              3.   KUIDAS HYZAAR’I/FORTZAAR’I VÕTTA

              Võtke Hyzaar’i/Fortzaar’i alati täpselt nii, nagu arst on teile rääkinud. Teie seisundi ja teiste ravimite
              kasutamise alusel määrab arst teile sobiva Hyzaar/Fortzaar annuse. Sujuvaks vererõhu kontrolliks on
              oluline jätkata Hyzaar’i/Fortzaar’i kasutamist niikaua, kuni arst on seda määranud.

              Kõrge vererõhk
              Tavaline Hyzaar’i/Fortzaar’i annus enamikule kõrge vererõhuga patsientidele on 1 tablett Hyzaar’i
              päevas, mis hoiab vererõhu kontrolli all 24 tundi. Seda võib suurendada kuni 2
              losartaani/hüdroklorotiasiidi 50 mg/12,5 mg õhukese polümeerkattega tabletini üks kord päevas või
              muuta 1 losartaani/hüdroklorotiasiidi 100 mg/25 mg õhukese polümeerkattega tabletiks
              (tugevamatoimeline tablett) päevas. Suurim päevane annus on 2 losartaani/hüdroklorotiasiidi


             50 mg/12,5 mg õhukese polümeerkattega tabletti päevas või 1 losartaani/hüdroklorotiasiidi
              100 mg/25 mg õhukese polümeerkattega tabletti päevas.

              Kui te võtate Hyzaar’i/Fortzaar’i rohkem kui ette nähtud
              Üleannustamise korral võtke otsekohe ühendust oma arstiga, et te saaksite vajadusel kohest arstiabi.
              Üleannustamine võib põhjustada vererõhu äkilist langust, südamepekslemist, pulsi aeglustumist,
              muutusi vere koostises ja veetustumist.

              Kui te unustate Hyzaar’i/Fortzaar’i võtta
              Proovige võtta Hyzaar’i/Fortzaar’i iga päev ettekirjutuste kohaselt. Ärge võtke kahekordset annust, kui
              annus jäi eelmisel korral võtmata. Jätkake võtmist tavapärasel viisil.


              4.   VÕIMALIKUD KÕRVALTOIMED

              Nagu kõik ravimid, võivad ka Hyzaar’i/Fortzaar’i tabletid põhjustada kõrvaltoimeid, kuigi kõigil neid
              ei teki.

              Kui teil tekivad järgnevad nähud, lõpetage Hyzaar’i/Fortzaar’i tablettide kasutamine ja rääkige kohe
              oma arstiga või minge lähima haigla erakorralise meditsiini osakonda:
              raske allergiline reaktsioon (lööve, sügelus, näo, huulte, suu või kõri turse, mis võib põhjustada
              neelamis- või hingamisraskust).

              See on harvaesinev, kuid tõsine kõrvaltoime, mis tekib rohkem kui 1 patsiendil 10 000-st, kuid vähem
              kui 1 patsiendil 1000-st. Te võite vajada erakorralist arstiabi või hospitaliseerimist.

              Kirjeldatud on järgmisi kõrvaltoimeid.

              Sage (tekib vähem kui ühel patsiendil 10-st, kuid rohkem kui ühel patsiendil 100-st):
              •     köha, ülemiste hingamisteede infektsioon, ninakinnisus, põskkoopapõletik, põskkoopa häired;
              •     kõhulahtisus, kõhuvalu, iiveldus, seedehäired;
              •     lihasvalu või -krambid, jalavalu, seljavalu;
              •     unetus, peavalu, pearinglus;
              •     väsimus, nõrkus, valu rinnus;
              •     suurenenud kaaliumisisaldus (mis võib põhjustada südame rütmihäireid), hemoglobiinitaseme
                     langus.

              Aeg-ajalt (tekib vähem kui 1-l patsiendil 100-st, kuid rohkem kui 1-l patsiendil 1000-st):
              •     aneemia, punased või pruunikad täpid nahal (mõnikord eriti jalgadel ja jalalabadel, kätel ja
                     tuharatel ning millega kaasneb liigesevalu, käte ja jalgade turse ning kõhuvalu), verevalumid,
                     vere valgeliblede hulga vähenemine, hüübimishäired ja sinikad;
              •     söögiisu kadumine, suurenenud kusihappesisaldus või podagra teke, veresuhkru tõusnud tase,
                     vere elektrolüütide taseme muutus;
              •     ärevus, närvilisus, paanikahäire (korduvad paanikahood), segasus, depressioon, ebatavalised
                     unenäod, unehäired, unetus, mälu halvenemine;
              •     torkimistunne või sellega sarnased tundmused; valu jäsemetes, tõmblused, migreen,
                     minestamine;
              •     hägustunud nägemine, põlemis- või torkimistunne silmades, konjunktiviit, nägemise
                     halvenemine, esemete nägemine kollastena;
              •     helin, sumin, müra või klõpsumine kõrvades;
              •     madal vererõhk, mis võib olla seotud asendi muutmisega (pearinglus või nõrkus
                     püstitõusmisel), rinnavalu (stenokardia), südame rütmihäired, tserebrovaskulaarsed häired
                     (TIA – ajutised peaaju vereringe häired, „mini-insult“), südamelihase infarkt,
                     südamepekslemine;
              •     veresoonte põletik, mis sageli on seotud nahalööbe ja verevalumitega;


             •  kurguvalu, hingeldus, bronhiit, kopsupõletik, vee kogunemine kopsu (mis põhjustab
                     hingamisraskusi), veritsus ninast, nohu, ninakinnisus;
              •     kõhukinnisus, kõhugaasid, seedetrakti häired – kõhukrambid, oksendamine, suukuivus,
                     süljenäärmete põletik, hambavalu;
              •     kollatõbi (naha ja silmade muutumine kollaseks), kõhunäärme põletik;
              •     nõgeslööve, sügelus, nahapõletik, lööve, naha punetus, valgustundlikkus, kuiv nahk, õhetus,
                     higistamine, juuste väljalangemine;
              •     valu kätes, õlgades, puusades, põlvedes jt liigestes, liigeste turse, jäikus, lihasnõrkus;
              •     sage urineerimine (ka öösel), neerutalitluse häire, sh neerupõletik, kuseteede infektsioon,
                     suhkru leidumine uriinis;
              •     vähenenud seksuaalsoov, impotentsus;
              •     näo turse, palavik.

              Harv (rohkem kui 1 patsiendil 10 000 ja vähem kui 1 patsiendil 1000-st):
              •     hepatiit (maksapõletik), maksafunktsiooni testide väärtuste muutused.

              Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida
              selles infolehes ei ole nimetatud, palun rääkige sellest oma arstile või apteekrile.


              5.    KUIDAS HYZAAR’I/FORTZAAR’I SÄILITADA

              Hoida laste eest varjatud ja kättesaamatus kohas.

              Ärge kasutage Hyzaar’i/Fortzaar’i pärast kõlblikkusaega, mis on märgitud karbil pärast „Kõlblik
              kuni”. Kõlblikkusaeg viitab kuu viimasele päevale.

              Blistrid
              Hoida originaalpakendis, valguse ja niiskuse eest kaitstult. Hoida temperatuuril kuni 30°C. Ärge avage
              blisterpakendit enne, kui olete valmis ravimit kasutama.

              Pudel
              Hoida originaalpakendis. Hoida pudel tihedalt suletuna, valguse ja niiskuse eest kaitstult. Hoida
              temperatuuril kuni 25°C.

              Ravimeid ei tohi ära visata kanalisatsiooni kaudu ega koos majapidamisprügiga. Küsige oma
              apteekrilt, kuidas hävitatakse ravimeid, mida enam ei vajata. Need meetmed aitavad kaitsta
              keskkonda.


              6.   LISAINFO

              Mida Hyzaar/Fortzaar sisaldab
              Toimeained on losartaankaalium ja hüdroklorotiasiid.

              Hyzaar’i tablett sisaldab toimeainetena 50 mg losartaankaaliumi ja 12,5 mg hüdroklorotiasiidi.
              Fortzaar 100 mg/12,5 mg tablett sisaldab toimeainetena 100 mg losartaankaaliumi ja 12,5 mg
              hüdroklorotiasiidi.

              Fortzaar 100 mg/25 mg tablett sisaldab toimeainetena 100 mg losartaankaaliumi ja 25 mg
              hüdroklorotiasiidi.

              Abiained on: mikrokristalliline tselluloos, laktoosmonohüdraat, eelželatiniseeritud maisitärklis,
              magneesiumstearaat, hüdroksüpropüültselluloos, hüpromelloos.

              Hyzaar sisaldab 4,24 mg (0,108 mEq) kaaliumi.


             Fortzaar sisaldab 8,48 mg (0,216 mEq) kaaliumi.

              Hyzaar ja Fortzaar 100 mg/25 mg sisaldavad ka titaandioksiidi (E171), kinoliinkollast (E104) ja
              karnaubavaha (E903).

              Fortzaar 100 mg/12,5 mg sisaldab ka titaandioksiidi (E171) ja karnaubavaha (E903).

              Kuidas Hyzaar/Fortzaar välja näeb ja pakendi sisu
              Hyzaar on kollane ovaalne õhukese polümeerikattega tablett, mille ühel poolel on märge „717“ ja teine
              pool on tühi või poolitusjoonega. Poolitusjoon on ainult poolitamise kergendamiseks, et hõlbustada
              ravimi allaneelamist, mitte tableti võrdseteks annusteks jagamiseks.

              Fortzaar 100 mg/12,5 mg on valge ovaalne õhukese polümeerikattega tablett, mille ühel poolel on
              märge „745“ ja teine pool on tühi.

              Fortzaar 100 mg/25 mg on helekollane ovaalne õhukese polümeerikattega tablett, mille ühel poolel on
              märge „747“ ja teine pool on tühi.

              Pakendid:

              Hyzaar - alumiiniumfooliumiga suletud PVC/PE/PVDC blisterpakendid, karbis 4, 7, 10, 14, 20, 28,
              30, 50, 56, 84, 98 või 280 tabletti ning 28, 56 ja 98 tabletti üheannuselistes pakendites haiglas
              kasutamiseks. 100 tabletiga HDPE pudelid.

              Fortzaar 100 mg/12,5 mg- alumiiniumfooliumiga suletud PVC/PE/PVDC blisterpakendid, karbis 14,
              15, 28, 30, 50, 56, 84, 90, 98 või 280 tabletti. 100 tabletiga HDPE pudelid.

              Fortzaar 100 mg/25 mg- alumiiniumfooliumiga suletud PVC/PE/PVDC blisterpakendid, karbis 7, 14,
              28, 30, 50, 56, 84, 90, 98 või 280 tabletti ning 28, 56 ja 98 tabletti üheannuselistes pakendites haiglas
              kasutamiseks. 100 tabletiga HDPE pudelid.

              Kõik pakendi suurused ei pruugi olla müügil.

              Müügiloa hoidja ja tootja

              Müügiloa hoidja:                           Tootja:
              Merck Sharp & Dohme OÜ                     MERCK SHARP & DOHME B.V.
              A.H. Tammsaare tee 47, 11316 Tallinn       Waarderweg 39, 2031 BN Haarlem
              Eesti                                      Holland

              Lisaküsimuste tekkimisel selle ravimi kohta pöörduge palun müügiloa hoidja poole:
              Merck Sharp & Dohme OÜ
              A.H. Tammsaare tee 47, 11316
              Tallinn
              Eesti
              Tel: 613 9750


              Infoleht on viimati kooskõlastatud mais 2011.
