

                             PAKENDI INFOLEHT: INFORMATSIOON KASUTAJALE

                                  Plaquenil 200 mg õhukese polümeerikattega tabletid
                                              Hüdroksüklorokviinsulfaat

                  Enne ravimi võtmist lugege hoolikalt infolehte.
                  - Hoidke infoleht alles, et seda vajadusel uuesti lugeda.
                  - Kui teil on lisaküsimusi, pidage nõu oma arsti või apteekriga.
                  - Ravim on välja kirjutatud teile. Ärge andke seda kellelegi teisele. Ravim võib olla neile
                     kahjulik, isegi kui haigussümptomid on sarnased.
                  - Kui ükskõik milline kõrvaltoimetest muutub tõsiseks või kui te märkate mõnda
                     kõrvaltoimet, mida selles infolehes ei ole nimetatud, palun rääkige sellest oma arstile või
                     apteekrile.

                  Infolehes antakse ülevaade:
                  1.  Mis ravim on Plaquenil ja milleks seda kasutatakse
                  2.  Mida on vaja teada enne Plaquenil’i võtmist
                  3.  Kuidas Plaquenil’i võtta
                  4.  Võimalikud kõrvaltoimed
                  5.  Kuidas Plaquenil’i säilitada
                  6.  Lisainfo


                  1.  MIS RAVIM ON PLAQUENIL JA MILLEKS SEDA KASUTATAKSE

                  Hüdroksüklorokviin on malaariavastane aine, mida klassifitseeritakse ka kui aeglase toimega
                  reumavastast ravimit.

                  Plaquenil’i kasutatakse järgmiste reumaatiliste ja dermatoloogiliste haiguste raviks:
                     •  Süsteemne erütematoosne luupus
                     •  Diskoidne erütematoosne lupus
                     •  Reumatoidartriit
                     •  Juveniilne (lapse-ea) krooniline artriit
                     •  Fotodermatoosid
                                        JA
                  Plasmodium  vivax,  P.  ovale,  P.  malariae  tundlike  tüvede  poolt  põhjustatud  malaaria
                  profülaktikaks.


                  2.  MIDA ON VAJA TEADA ENNE PLAQUENIL’I VÕTMIST

                  Ärge võtke Plaquenil’i
                     •  raseduse ajal,
                     •  alla 6-aastastele lastele (200 mg tablette ei manustata lastele kehakaaluga alla 35 kg),
                     •  kui teil esineb ülitundlikkus 4-aminokinoliini ühendite või ravimi ükskõik millise
                        abiaine suhtes,
                     •  kui te ei talu laktoosi,
                     •  kui teil esineb silma makulopaatia.

                  Kui te arvate, et teil võib esineda mõni nimetatud probleemidest või kui teil tekib mingeid
                  kahtlusi, konsulteerige enne ravimi kasutama hakkamist arstiga.

                  Eriline ettevaatus on vajalik ravimiga Plaquenil


                 Enne pikaajalise ravi alustamist teostab arst teile mõlema silma põhjaliku kontrolli, sinna
                  kuuluvad  nägemisteravuse,  tsentraalse  nägemisvälja  ja  värvinägemise  kontroll.  Ravi  ajal
                  tehakse  teile  selliseid  uuringuid  vähemalt  kord  aastas,  samuti  tehakse  teile  vahel  ka
                  vereanalüüse.


                  Silmade uuringud toimuvad sagedamini juhul, kui:
                     •  teile määratud ravimiannus ületab 6,5 mg/kg/ööpäevas (ideaalkehakaalu korral),
                     •  teil on neerupuudulikkus,
                     •  olete eakas (üle 65-aastane)
                     •  teil on tekkinud nägemisteravuse langus.

                  Kui esineb nägemishäireid (nägemisteravuse, värvinägemise osas), teatage sellest otsekohe
                  arstile, sest võib olla vajalik otsekohe ravi katkestada, teha silmauuring ja võibolla peate te
                  jääma ka arstliku järelevalve alla.

                  Ravi määratakse teile ettevaatusega ka sel juhul, kui teil on maksa- või neerufunktsiooni
                  häired, seedehäired, närvihaigused või vereloomehäired, kui te olete ülitundlik kiniini suhtes
                  ja kui teil on teatud ensüümi - glükoos-6-fosfaadi dehüdrogenaasi puudulikkus, kui teil on
                  porfüüria või psoriaas.

                  Kui te saate ravi pikka aega, kontrollib arst ka teie skeletilihaste funktsiooni ja kõõluste
                  reflekse. Kui tunnete nõrkust, rääkige sellest kohe arstile, võib olla tuleb teil ravi katkestada.


                  Väikesed lapsed on eriti tundlikud 4-aminokinoliinide toksiliste toimete suhtes, seega tuleb
                  teil hoida hüdroksüklorokviini lastele kättesaamatus kohas.

                  Kindlasti peate te arsti informeerima ka kõikidest teistest kasutatavatest ravimitest.

                  Võtmine koos teiste ravimitega
                  Palun informeerige oma arsti või apteekrit, kui te kasutate või olete hiljuti kasutanud mingeid
                  muid ravimeid, kaasa arvatud ilma retseptita ostetud ravimeid.

                  Mõned ravimid, mis on teile arsti poolt kirjutatud või mida olete käsimüügist ostnud, võivad
                  koostoimes Plaquenil’iga anda soovimatuid kõrvaltoimeid.
                  Kindlasti öelge arstile, kui kasutate digoksiini, insuliini või suukaudseid suhkurtõvevastaseid
                  ravimeid.

                  Rasedus ja imetamine
                  Raseduse ajal Plaquenil’i ei kasutata.
                  Hoolikalt peab kaaluma hüdroksüklorokviini kasutamist imetamise ajal, kuna on tõestatud, et
                  ravim eritub väikestes kogustes rinnapiima ja teatakse, et imikud on äärmiselt tundlikud 4-
                  aminokvinoliinide toksilise toime suhtes.
                  Kui te olete rase, planeerite rasestuda või toidate last rinnaga, informeerige sellest oma arsti.

                  Autojuhtimine ja masinatega töötamine
                  Kui ravi ajal esineb nägemishäireid, tuleb vältida autojuhtimist ja masinatel töötamist, kuna
                  hüdroksüklorokviin  võib  halvendada  silmade  kohanemisvõimet  ja  põhjustada  nägemise
                  ähmastumist.

                  Oluline teave mõningate Plaquenil’i koostisainete suhtes
                  Ravim sisaldab abiainena laktoosi. Kui arst on teile öelnud, et te ei talu teatud suhkruid, peate
                  te enne ravimi võtmist konsulteerima arstiga.


                 3.KUIDAS PLAQUENIL’I VÕTTA

                  Võtke  Plaquenil’i alati täpselt nii, nagu arst on teile rääkinud. Kui te ei ole milleski kindel,
                  pidage nõu oma arsti või apteekriga.

                  Ainult suukaudseks manustamiseks. Annus manustatakse koos söögi või klaasitäie piimaga.

                  Reumaatilised haigused: hüdroksüklorokviini toime on kuhjuv ja ravitoime ilmneb alles
                  mitme nädala pärast, kusjuures üsna varakult võivad ilmneda nõrgad kõrvaltoimed. Kui kuue
                  kuu jooksul ei täheldata objektiivset paranemist, siis tuleb ravikuur katkestada.
                     •  Reumatoidartriit:  täiskasvanutele  algannus  400…600  mg  ööpäevas.  Säilitusravi:
                        200…400 mg ööpäevas.
                     •  Juveniilne  (lapse-ea)  krooniline  artriit:  annus  ei  tohiks  olla  suurem  kui  6,5
                        mg/kg/ööpäevas või 400 mg ööpäevas sõltuvalt sellest, kumb annus on väiksem.
                     •  Süsteemne ja diskoidne erütematoosne luupus: Täiskasvanutel alguses 400…800 mg
                        ööpäevas. Säilitusravi: 200…400 mg ööpäevas.
                     •  Fotodermatoosid: ravi peaks toimuma vaid perioodil, kui valguse käes viibimine on
                        maksimaalne. Täiskasvanutele on 400 mg ööpäevas piisav.

                  Malaaria: Malaaria profülaktika:  täiskasvanutele 400 mg üks kord nädalas, igal nädalal
                  samal päeval.
                  Lastel  ja  imikutel on iganädalane annus  6,5 mg/kg,  kuid annus  ei  tohi  olla suurem  kui
                  täiskasvanute annus olenemata lapse kehakaalust.
                  Malaaria profülaktikat tuleb  alustada 1…2 nädalat enne endeemilisse piirkonda  minekut,
                  jätkata seal viibimise ajal ja veel 4 nädalat pärast piirkonnast lahkumist.

                  Kui teil on tunne, et Plaquenil’i toime on liiga tugev või liiga nõrk, pidage nõu oma arsti või
                  apteekriga.

                  Kui te võtate Plaquenil’i  rohkem kui ette nähtud
                  Kui te võtate sisse liiga suure annuse tablette, teatage sellest kohe arstile või minge lähima
                  haigla intensiivravi osakonda.
                  4-aminokinoliinide üleannustamine on ohtlik eriti väikelaste puhul, sest isegi nii väikesed
                  kogused kui 1…2 g on osutunud surmavaks.
                  Üleannustamise sümptomiteks võivad olla  peavalu, nägemishäired,  südameveresoonkonna
                  häired  ja  krambid,  kaaliumivaegus  ja südamerütmihäired,  millele  järgneb äkiline  varane
                  hingamise ja südametöö seiskus. Kuna need toimed võivad avalduda koheselt pärast liiga
                  suure  annuse võtmist,  peab  ka  ravi  alustama  viivitamatult.  Koheselt  tuleb  esile  kutsuda
                  oksendamine või teha maoloputus.


                  4.  VÕIMALIKUD KÕRVALTOIMED

                  Nagu kõik teised ravimid , võib ka Plaquenil põhjustada kõrvaltoimeid, kuigi kõigil neid ei
                  teki..

                  Silmad:

                  Võivad  tekkida  nägemishäired  ja  teised  silmakahjustused,  millega  kaasnevad  näiteks
                  nägemisvälja  ahenemine,  värviliste  rõngaste  nägemine,  ebaloomulike  värvide  nägemine,
                  nägemislangus. Varases staadiumis tundub see olevat pöörduv.

                  Teised kõrvaltoimed:

                     •  Nahanähud:  Mõnikord   võivad  tekkida nahalööbed, naha  ja  limaskestade
                        pigmentatsiooni muutused  (nt  pruunid  laigud), juuste pleekimine  ning


                        väljalangemine. need sümptomid kaovad ravi katkestamisel. Harva võib tekkida ka
                        raskemat  nahareaktsioone  (multiformne  erüteem,  dermatiit).  Hüdroksüklorokviin
                        võib ägestada psoriaasi.

                     •  Seedetrakti  nähud:  Võib  esineda  seedetrakti  häireid  nagu  iiveldus,  kõhulahtisus,
                         isutus, kõhuvalu, harva oksendamine. Tavaliselt need sümptomid kaovad kohe, kui
                         annust vähendatakse või ravi katkestatakse.

                     •  Kesknärvisüsteeminähud: Harva esineb  pearinglust, tasakaaluhäireid, kohinat kõrvus,
                         kuulmiskadu, peavalu, närvilisust, meeleolu kõikumist, psühhoose, krampe.

                     •  Närvi ja lihassüsteemi  nähud: Võib  tekkida  lihaste nõrkust  ja kõhetumist. Need
                         nähud mööduvad pärast ravimi ärajätmist, kuid paranemine võib aega võtta mitu
                         kuud. Esineb ka kergeid tundlikkuse- ja kõõlusreflekside häireid.

                     •  Südame-veresoonkonna nähud: Harva on täheldatud südamelihase haigestumist.

                     •  Vereloome  nähud:  Harva  esineb  luuüdi  pärssumist.  Hüdroksüklorokviin  võib
                        ägestada  porfüüriat.  Tekkida  võib  anaemia  (kehvveresus),  aplastiline  aneemia,
                        agranulotsütoos, vere valgeliblede arvu vähenemine ja trombotsütopeenia.

                     •  Maksanähud:  Üksikjuhtudel  on  leitud  maksafunktsiooni  analüüside  tulemustes
                        muutusi.

                     •  Allergilised  reaktsioonid:  Teatatud  on  nõgestõvest,  angioödeemist  (hooti  esinev
                        lokaalne nahaturse) ja bronhospasmist (bronhilihastekramp).

                  Kui ükskõik milline kõrvaltoimetest muutub tõsiseks või kui te märkate mõnda kõrvaltoimet,
                  mida selles infolehes ei ole nimetatud, palun rääkige sellest oma arstile, sest vajalikuks võib
                  osutuda ravi katkestamine või annuse vähendamine. Selle üle otsustab ainult teie arst.
                  Kõikidest ebasoovitavatest ja ebaharilikest nähtudest ravimi kasutamise ajal peab koheselt
                  informeerima arsti.


                  5.  KUIDAS PLAQUENIL’I SÄILITADA

                  Hoida laste eest varjatud ja kättesaamatus kohas.
                  Hoida temperatuuril kuni 25 °C.
                  Ärge kasutage Plaquenil’i pärast kõlblikkusaega, mis on märgitud karbile. Kõlblikkusaeg
                  viitab kuu viimasele päevale.

                  Ravimeid ei tohi ära visata kanalisatsiooni kaudu ega koos majapidamisprügiga. Küsige oma
                  apteekrilt, kuidas hävitatakse ravimeid, mida enam ei vajata. Need meetmed aitavad kaitsta
                  keskkonda.


                  6.  LISAINFO

                  Mida Plaquenil sisaldab
                  -     Toimeaine on hüdroksüklorokviinsulfaat. Üks õhukese polümeerikattega tablett
                        sisaldab 200 mg hüdroksüklorokviinsulfaati.
                  -     Abiained on
                        Tableti sisu on laktoosmonohüdraat, povidoon K25, maisitärklis,
                        magneesiumstearaat, puhastatud vesi.


                        Tableti kate on hüpromelloos, titaandioksiid, makrogool 4000, laktoosmonohüdraat
                        puhastatud vesi.

                  Kuidas Plaquenil välja näeb ja pakendi sisu
                  60 tabletti blisterpakendis.

                  Müügiloa hoidja
                  sanofi-aventis Estonia OÜ
                  Pärnu mnt. 139 E/2
                  11317 Tallinn
                  Eesti

                  Tootjad:
                  sanofi-aventis Zrt.
                  Harbor Park
                  Campona u.1
                  1225 Budapest
                  Ungari

                  Sanofi-Synthelabo Ltd.
                  Edgefield Avenue
                  Fawdon Newcastle-upon-Tyne NE3 3TT
                  Ühendkuningriik

                  Lisaküsimuste tekkimisel selle ravimi kohta pöörduge palun müügiloa hoidja poole.

                  sanofi-aventis Estonia OÜ
                  Pärnu mnt. 139 E/2 11317 Tallinn
                  Tel 627 3488, faks 627 3481

                  Infoleht on viimati kooskõlastatud juunis 2011.
