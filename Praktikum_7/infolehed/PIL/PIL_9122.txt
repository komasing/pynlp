

                              PAKENDI INFOLEHT: INFORMATSIOON KASUTAJALE

                                           Ketonal 100 mg/2 ml, süstelahus

                                                    Ketoprofeen

              Enne ravimi kasutamist lugege hoolikalt infolehte.
              -   Hoidke infoleht alles, et seda vajadusel uuesti lugeda.
              -   Kui teil on lisaküsimusi, pidage nõu oma arsti või apteekriga.
              -   Ravim on välja kirjutatud isiklikult teile ja seda ei tohi anda kellelegi teisele. Ravim võib olla neile
                   kahjulik isegi juhul, kui haigussümptomid on sarnased.
              -   Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida
                   selles infolehes ei ole nimetatud, palun rääkige sellest oma arstile või apteekrile.

              Infolehes antakse ülevaade:
              1.  Mis ravim on Ketonal 100 mg/2 ml ja milleks seda kasutatakse
              2.  Mida on vaja teada enne Ketonal 100 mg/2 ml’i kasutamist
              3.  Kuidas Ketonal 100 mg/2 ml’t kasutada
              4.  Võimalikud kõrvaltoimed
              5.  Kuidas Ketonal 100 mg/2 ml’t säilitada
              6.  Lisainfo



              1.  MIS RAVIM ON Ketonal 100 mg/2 ml JA MILLEKS SEDA KASUTATAKSE

              Ketoprofeen kuulub mittesteroidsete põletikuvastaste ravimite rühma.
              Ketonal 100 mg/2ml on põletikuvastane, valuvaigistav ja palavikku alandav toime.
              Ketonal süstelahust kasutatakse valu ja reumaatiliste haiguste korral.


              2.  MIDA ON VAJA TEADA ENNE Ketonal 100 mg/2 ml’i KASUTAMIST

              Ärge kasutage Ketonal 100 mg/2 ml’t
              -   kui te olete allergiline (ülitundlik) ketoprofeeni või Ketonal 100 mg/2 ml’i mõne koostisosa suhtes;
              -   kui te olete allergiline (ülitundlik) atsetüülsalitsüülhappe või teiste mittesteroidsete põletikuvastaste
                   ainete suhtes;
              -   kui atsetüülsalitsüülhappe või teiste mittesteroidsete põletikuvastaste ainete kasutamine on teil
                   varasemalt vallandanud astmahoo, nohu, nõgestõve või muud tüüpi allergilise reaktsiooni;
              -   kui teil on äge mao- või kaksteistsõrmiksoole haavand;
              -   kui teil on varem olnud mao- või kaksteistsõrmiksoole haavand või seedetrakti verejooks;
              -   kui teil on kunagi varem olnud krooniline düspepsia (ebamugavustunne või valu ülakõhus);
              -   kui teil on raske neeru- või maksapuudulikkus;
              -   kui teil esineb kalduvus verejooksudele;
              -   kui te olete rase või toidate last rinnaga;
              -   kui teil on raske südamepuudulikkus;
              -   kui teil on ajuveresoonkonna verejooks või mõni muu äge verejooks,
              -   kui teil on verehüübimishäired või kui te võtate vere hüübimist pärssivaid ravimeid.

              Eriline ettevaatus on vajalik ravimiga Ketonal 100 mg/2 ml
              -   kui teil on või on varem esinenud mao või kaksteistsõrmiku haavand või teised seedetrakti haigused
                   (näiteks haavandiline koliit, Crohni tõbi), sest sel juhul peab teid eriti hoolikalt jälgima, et ära hoida
                   verejooksu seedetraktis.


             -kui teil on veritsushaigus.
              -   kui te kasutate samaaegselt teisi ravimeid, mis võivad suurendada riski haavandite ja verejooksu
                   tekkeks (vt „Võtmine koos teiste ravimitega“).
              -   kui teil esineb neeru- või maksafunktsiooni halvenemine.
              -   kui teil on kõrgenenud vererõhk (arteriaalne hüpertensioon) ja südamepuudulikkus, millega
                   kaasuvad tursed.
              -   kui teil esineb mõni infektsioonhaigus.
              -   kui te tarvitate suures koguses alkoholi või suitsetate.
              -   kui te olete eakas või teie organism on nõrgestatud.
              -   kui teil on väike kehakaal (suurenenud risk seedetrakti verejooksu tekkeks). Kui ravi ajal tekib
                   seedetrakti haavand või verejooks, tuleb ravi kohe lõpetada.
              Ketoprofeen-ravi tuleb katkestada enne ulatuslikumaid kirurgilisi operatsioone.
              Pikaajalise ravi jooksul tuleb kontrollida verepilti ja maksa ning neerude funktsiooni analüüse.

              Ravimid nagu Ketonal võivad olla seotud südamelihaseinfarkti või insuldi kõrgenenud riskiga. Igasugune
              risk on tõenäolisem suurte annuste võtmisel ja pika-ajalisel kasutamisel. Ärge ületage ravimi soovitatavat
              annust või ravi kestvust.

              Kui teil on probleeme südamega, kui teil on olnud hiljuti insult või kui te arvate, et teil esineb risk selliste
              seisundite tekkimiseks (näiteks kui teil on kõrge vererõhk, suhkurtõbi, kõrge kolesteroolisisaldus veres või
              kui te suitsetate), siis peate enne ketoprofeeni võtmist arutama oma raviarsti või apteekriga.

              Ketoprofeeni kasutamise ajal peab vältima teiste mittesteroidsete põletikuvastaste ainete (MSPVA-de)
              kasutamist.

              Seedetrakti verejooksu, haavandumise ja perforatsiooni (mulgustumise) risk on teil kõrgem siis, kui teil on
              MSPVA-de annust suurendatud, kui teil on varasemalt olnud seedetrakti haavand, eriti kui haavand on
              komplitseerunud verejooksu või mulgustusega, ning ka siis, kui te olete eakas. Teil peab ravi alustatama
              võimalusel väikseima annusega.

              Palun teatage oma raviarstile mistahes ebatavalisest seedetrakti sümptomist (eriti seedetrakti
              verejooksust), eriti kui need ilmnevad ravi algul.
              Kui ketoprofeen-ravi ajal tekib seedetrakti verejooks või haavand, tuleb ravi kohe katkestada.

              MSPVA-sid peavad ettevaatusega ja arsti järelevalve all kasutama eelnevalt seedetrakti haigusi
              (haavandiline koliit e jämesoolepõletik, Crohni tõbi) põdenud patsiendid.

              Ettevaatus on vajalik, kui te kasutate samaaegselt seedetrakti haavandi ja verejooksu riski suurendavaid
              ravimeid nagu suukaudsed kortikosteroidid, vere hüübimist vähendavad ravimid (antikoagulandid, nt
              varfariin), selektiivsed serotoniini tagasihaarde inhibiitorid (teatud antidepressandid) või trombotsüütide
              agregatsiooni inhibiitorid nagu atsetüülsalitsüülhape.

              MSPVA-de kasutamisel on väga harva tekkinud tõsised nahakahjustused, millest mõned võivad lõppeda
              surmaga (sh eksfoliatiivne dermatiit, Stevens-Johnsoni sündroom, toksiline epidermaalne nekrolüüs).
              Suurim risk nahareaktsioonide tekkeks on ravi alguses (eriti ravi esimesel kuul). Katkestage ketoprofeeni
              manustamine otsekohe ja pöörduge arsti poole, kui ilmneb nahalööve, limaskesta kahjustus või mõni muu
              ülitundlikkuse sümptom.

              Kasutamine koos teiste ravimitega
              Palun informeerige oma arsti, kui te kasutate või olete hiljuti kasutanud mingeid muid ravimeid, kaasa
              arvatud ilma retseptita ostetud ravimeid.
              •   Ketoprofeeni ei tohi kasutada samaaegselt teiste MSPVA-dega ega salitsülaatidega (näiteks
                   atsetüülsalitsüülhappega), kuna suureneb risk seedetrakti haavandite ja verejooksu tekkeks.


             •Ketoprofeen võib samaaegsel kasutamisel nõrgendada uriinieritust suurendavate ravimite
                   (diureetikumide) ja vererõhku alandavate ravimite toimet.
              •   Suukaudsete diabeediravimite ja mõnede epilepsiaravimite (fenütoiini) toime võivad koos
                   ketoprofeeniga kasutamisel tugevneda.
              •   Neerupuudulikkuse tekkerisk on suurem nendel patsientidel, kes kasutavad diureetikume või
                   angiotensiini konverteeriva ensüümi inhibiitoreid või angeotensiin II antagoniste.
              •   Verejooksurisk on ketoprofeeni kasutamisel suurem patsientidel, kes saavad kombineeritud ravi
                   verehüübimist pärssivate ravimite (antikoagulantide, nt hepariini või varfariini) ja
                   kortikosteroididega.
              •   Ketoprofeeni ja trombolüütikumide e trombotsüütide agregatsiooni inhibiitorite (trombe lõhustavate
                   ravimite) samaaegsel kasutamisel esineb suurem risk verejooksude tekkeks
              •   Ettevaatus on vajalik ketoprofeeni manustamisel koos selektiivsete serotoniini tagasihaarde
                   inhibiitoritega (depressioonivastased ravimid).
              •   Kui ketoprofeeni manustatakse samaaegselt südameglükosiidide, liitiumi või metotreksaadiga, võib
                   nende ravimite eritumine väheneda ning nende kahjulik toime tugevneda.
              •   Mifepristooni toime võib nõrgeneda, kui samaaegselt kasutatakse MSPVA-sid. Seetõttu tohib
                   MSPVA-sid manustada alles 8...12 päeva pärast mifepristooni kasutamist.
              •   Ketoprofeeni kasutamine teatud ravimitega võib soodustada hüperkaleemiat (nt kaaliumisoolad,
                   kaaliumi säästvad diureetikumid, AKE inhibiitorid, MSPVA-d, madalmolekulaarne ja
                   fraktsioneerimata hepariin, tsüklosporiin, trimetoprim). Hüperkaleemia esinemine on seotud ka
                   muude faktorite olemasoluga (nt suhkurtõbi). Riski tõstab ülaltoodud ravimite kombineeritud
                   kasutamine. Tuleb regulaarselt kontrollida kaaliumi taset.
              •   Tsüklosporiini või takroliimuse nefrotoksilise toime kumuleerumise oht.
              •   Emakasisese rasestumisvastase vahendi efektiivsus võib väheneda ja tulemuseks võib olla
                   rasestumine, kui kasutate samal ajal ketoprofeeni.
              •   Ketoprofeeni samaaegne kasutamine probenetsiidiga suurendab ketoprofeeni kontsentratsiooni,
                   kuna väheneb ketoprofeeni eritumine neerude kaudu.

              Ketonal 100 mg/2 ml’i kasutamine koos toidu ja joogiga
              Ketonal 100 mg/2 ml’i kasutamise ajal ei ole soovitatav alkohoolsete jookide tarvitamine.

              Rasedus ja imetamine
              Enne ravimi kasutamist pidage nõu arstiga.
              Ketoprofeeni kasutamine võib takistada rasestumist. Seetõttu peaksid naised, kes soovivad rasestuda või
              kellel uuritakse viljatuse põhjuseid, loobuma ketoprofeeni kasutamisest.
              Raseduse esimese ja teise trimestri jooksul ei ole ketoprofeeni kasutamine lubatud, välja arvatud juhul kui
              see on selgelt hädavajalik.
              Kui ketoprofeeni kasutab naine, kes proovib rasestuda, või kasutatakse seda raseduse esimese või teise
              trimestri jooksul, tuleb annus hoida nii väikesena ja ravi kestus nii lühikesena kui võimalik.
              Raseduse kolmandal trimestril ei tohi Ketonal 100 mg/2 ml kasutada, sest see võib põhjustada sünnituse
              edasilükkumist või pikenemist, lapsel Botalli juha enneaegset sulgumist, vastsündinu pulmonaalset
              hüpertensiooni ja neerufunktsiooni kahjustust kuni neerupuudulikkuseni, aga ka verejooksu ohtu nii emal
              kui lapsel.
              Rinnaga toitmise ajal ei ole Ketonal 100 mg/2 ml soovitatav kasutada, sest puuduvad andmed ketoprofeeni
              eritumise kohta rinnapiima.

              Autojuhtimine ja masinatega töötamine
              Võimalik on unisuse, pearingluse, krampide ja nägemishäirete teke. Sellistel juhtudel hoiduge auto
              juhtimisest ja masinatega töötamisest.

              Oluline teave mõningate Ketonal 100 mg/2 ml’i koostisainete suhtes
              Ketonal süstelahus sisaldab 12,3% (mahu/mahu) etanooli. Üks annus (2 ml) sisaldab seega 0,2 g alkoholi.


             Seetõttu võib ravim osutuda kahjulikuks nendel patsientidel, kellel esineb maksahaiguseid, alkoholism,
              epilepsia või ajukahjustus, aga samuti rasedatel ja lastel.
              Samuti võib preparaat nõrgendada või tugevdada teiste ravimite toimet.


              3.  KUIDAS Ketonal 100 mg/2 ml’t KASUTADA

              Kasutage Ketonal 100 mg/2 ml’t alati täpselt nii nagu arst on teile rääkinud. Kui te ei ole milleski kindel,
              pidage nõu oma arsti või apteekriga.

              Intramuskulaarne kasutamine (süstimine lihasesse). Lihasesse süstitakse ravimit tavaliselt annuses 100 mg
              (1 ampull) üks või kaks korda ööpäevas.
              Vajadusel võib Ketonal 100 mg/2 ml’t kombineerida ketoprofeeni kapslite, tablettide, suposiitide või
              geeli/kreemiga.

              Intravenoosne infusioon (manustamine veeni). Intravenoosse infusioonina manustatakse ketoprofeeni
              ainult haiglatingimustes ja ravi esimestel päevadel. Ketoprofeeni manustatakse veeni kiire või aeglase
              infusioonina, vähemalt 30...60 minuti jooksul. Maksimaalne annus on 300 mg ööpäevas.
              Teie arst otsustab, kui pikalt ravi kestab.

              Kui teil on tunne, et Ketonal 100 mg/2 ml süstelahuse toime on liiga tugev või liiga nõrk, pidage nõu oma
              arsti või apteekriga.

              Kui te kasutate Ketonal 100 mg/2 ml’t rohkem kui ette nähtud
              Kui te olete mingil põhjusel saanud suurema annuse Ketonal’i kui ette nähtud, konsulteerige otsekohe oma
              arsti või apteekriga.
              Ketoprofeeni üleannustamisel võivad tekkida iiveldus, oksendamine, valu ülakõhus (epigastrumis),
              veriokse, rooja värvumine mustaks, teadvuse hägustumine, hingamistegevuse pärssumine, krambihood,
              neerufunktsiooni halvenemine ja neerupuudulikkus.

              Kui te unustate Ketonal 100 mg/2 ml’t kasutada
              Kui te ei saanud Ketonal süstelahust ettenähtud ajal, peate selle annuse saama niipea kui võimalik. Kui
              käes on aga juba järgmise annuse manustamise aeg, oodake see ära ja jätkake ravi nagu tavaliselt.
              Ärge kahekordistage annust ununenud annuse võrra.

              Kui te lõpetate Ketonal 100 mg/2 ml’i kasutamise
              Kui teil on lisaküsimusi selle ravimi kasutamise kohta, pidage nõu oma arsti või apteekriga.


              4.  VÕIMALIKUD KÕRVALTOIMED

              Nagu kõik ravimid, võib ka Ketonal 100 mg/2 ml süstelahus põhjustada kõrvaltoimeid, kuigi kõigil neid ei
              teki.

              Sagedased kõrvaltoimed (rohkem kui ühel kasutajal 100-st ja vähem kui ühel kasutajal 10-st):
              -   iiveldus, oksendamine

              Aeg-ajalt esinevad kõrvaltoimed (rohkem kui ühel kasutajal 1000-st ja vähem kui ühel kasutajal 100-st):
              -   peavalu, pearinglus, unisus
              -   kõhukinnisus, kõhulahtisus, mao limaskesta põletik
              -   nahalööbed, kihelus
              -   turse


             Harva esinevad kõrvaltoimed (rohkem kui ühel kasutajal 10 000-st ja vähem kui ühel kasutajal 1000-st):
              -   hemorraagiline aneemia, leukopeenia
              -   hägune nägemine
              -   tinnitus (helin või sumin kõrvades)
              -   astma
              -   suupõletik, seedehaavand
              -   maksapõletik, teatud maksaensüümide aktiivsuse tõus veres

              Teadmata sagedusega on esinenud järgmisi kõrvaltoimeid:
              -   teatud vererakkude (granulotsüütide, trombotsüütide) hulga vähenemine
              -   anafülaktilised reaktsioonid (sh šokk)
              -   meeleolu muutused
              -   krambid
              -   südamepuudulikkus
              -   vererõhu tõus
              -   bronhospasm, nohu
              -   seedetrakti verejooks või mulgustumine
              -   valgustundlikkusreaktsioon, juuste väljalangemine, nõgestõbi, kroonilise nõgestõve süvenemine,
                   turse, tõsised nahalööbed (Stevens-Johnsoni sündroom, toksiline epidermaalne nekrolüüs)
              -   äge neerupuudulikkus, neerupõletik, nefrootiline sündroom

              Lisaks sellele võivad esineda järgmised kõrvaltoimed:
              -   ebamugavustunne ja/või valu seedetraktis, jämesoolepõletik
              -   vedeliku/soolade peetus võimaliku tursega, kaaliumi taseme tõus veres
              -   orgaaniline neerukahjustus, mis võib põhjustada ägedat neerupuudulikkust; äge tubulaarne nekroos
                   ja neerude papillaarne nekroos
              -   põletustunne ja/või valu süstekohal

              Ravimid nagu Ketonal 100 mg/2 ml võivad olla seotud südamelihaseinfarkti või insuldi kõrgenenud
              riskiga.

              Mõned kõrvaltoimed on rasked ja võivad vajada kiiret ravi.
              Kui te täheldate mõnda allpool loetletud kõrvaltoimetest, katkestage Ketonal süstelahuse kasutamine
              otsekohe ja informeerige sellest oma arsti või võtke ühendust lähema meditsiiniasutusega:
              -   käte ja jalgade, hüppeliigeste piirkonna, näo, huulte, suu või kõri turse, mis võib põhjustada raskusi
                   neelamisel või takistada hingamist,
              -   lööve nahal, nõgestõbi,
              -   pearinglus, ikterus (naha ja silmavalgete värvumine kollaseks).
              Nimetatud kõrvaltoimed on väga rasked, kuid neid esineb harva. Kui nimetatud kõrvaltoimed teil tekivad,
              tähendab see, et teil esineb väga tugev allergiline reaktsioon Ketonal süstelahuse suhtes ning te vajate
              viivitamatult arstiabi.

              Kui te täheldate mõnda allpool loetletud kõrvaltoimetest, informeerige OTSEKOHE oma arsti või
              pöörduge lähimasse meditsiiniasutusse:
              -   must väljaheide,
              -   valu ülakõhus pärast sööki,
              -   oksendamine,
              -   veriokse,
              -   astmahoog,
              -   valu rinnus,
              -   südamerütmi muutused,
              -   vererõhu tõus,
              -   uriini hulga vähenemine,


             -ikterus (naha ja silmavalgete värvumine kollaseks),
              -   põhjuseta kurguvalu ja palavik.

              Kõik nimetatud kõrvaltoimed on harvad, kuid tõsised, mille korral on arstlik abi vältimatu.

              Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida selles
              infolehes ei ole nimetatud, palun rääkige sellest oma arstile või apteekrile.


              5.  KUIDAS Ketonal 100 mg/2 ml’t SÄILITADA

              Hoida laste eest varjatud ja kättesaamatus kohas!

              Hoida temperatuuril kuni 25°C.

              Ärge kasutage Ketonal 100 mg/2 ml’t pärast kõlblikkusaega, mis on märgitud karbil. Kõlblikkusaeg viitab
              kuu viimasele päevale.

              Ravimeid ei tohi ära visata kanalisatsiooni kaudu ega koos majapidamisprügiga. Küsige oma apteekrilt,
              kuidas hävitatakse ravimeid, mida enam ei vajata. Need meetmed aitavad kaitsta keskkonda.


              6.  LISAINFO

              Mida Ketonal 100 mg/2 ml sisaldab
              -   Toimeaine on ketoprofeen. 1 ml süstelahust sisaldab 50 mg ketoprofeeni, ampullis 2 ml süstelahust.
              -   Abiained on propüleenglükool, etanool (12,3 mahu%), bensüülalkohol, naatriumhüdroksiid (pH
                   korrigeerimiseks), süstevesi.

              Kuidas Ketonal 100 mg/2 ml välja näeb ja pakendi sisu
              Süstelahus on värvusetu kuni õrnalt kollaka värvusega selge ja läbipaistev.

              Pakendis on 10 ampulli.

              Müügiloa hoidja
              Sandoz d.d..
              Verovškova 57
              1000 Ljubljana, Sloveenia

              Tootja
              Lek Pharmaceuticals d.d.
              Verovškova 57
              Ljubljana, Sloveenia


              Lisaküsimuste tekkimisel selle ravimi kohta pöörduge müügiloa hoidja kohaliku esindaja poole.

              Sandoz d.d. Eesti filiaal
              Pärnu mnt 105
              11312 Tallinn
              Tel : +372 6652 400


             Infoleht on viimati kooskõlastatud augustis 2011.


              TÄIENDAV INFORMATSIOON MEDITSIINITÖÖTAJATELE

              Annustamine ja manustamine

              Intramuskulaarne süstimine.
              Lihasesse süstitakse ravimit tavaliselt annuses 100 mg (1 ampull) üks või kaks korda ööpäevas.
              Vajadusel võib Ketonal 100 mg/2 ml süstelahust kombineerida ketoprofeeni suukaudselt, rektaalselt või
              transdermaalselt manustatavate ravimvormidega.
              Sõltuvalt haigusest ja patsiendi seisundist, võib ketoprofeeni manustada annuses kuni 300 mg ööpäevas.
              Intravenoosne infusioon. Intravenoosselt manustatakse ketoprofeeni ainult haiglatingimustes.
              Vajadusel võib Ketonal 100 mg/2 ml süstelahust kombineerida ketoprofeeni kapslite, tablettide,
              suposiitide või geeli/kreemiga.

              Manustada võib nii kiire kui ka aeglase infusioonina.
              - Kiire (lühiajaline) infusioon: 100...200 mg ketoprofeeni lahjendatakse 100 ml-s 0,9% naatriumkloriidi
              lahuses ja manustatakse aeglase infusioonina umbes 30...60 minuti jooksul, annust võib korrata iga 8 tunni
              järel. Ketoprofeeni maksimaalne annus on 300 mg ööpäevas.
              - Aeglane infusioon: 100...200 mg ketoprofeeni lahjendatakse 500 ml-s infusioonilahuses (0,9%
              naatriumkloriidi lahus, Ringeri laktaadilahus, glükoosilahus) ja manustatakse aeglase infusioonina, mitte
              kiiremini kui 8 tunni jooksul; annust korratakse iga 8 tunni järel. Maksimaalne annus on 300 mg
              ööpäevas.

              Ketoprofeenravi võib kombineerida tsentraalse toimega valuvaigistitega. Preparaati võib morfiiniga
              segada samas infusioonipudelis. 10...20 mg morfiini ja 100...200 mg ketoprofeeni lahjendatakse 500 ml-s
              0,9% naatriumkloriidi- või Ringeri laktaadilahuses, manustatakse aeglase infusioonina 8 tunni jooksul.
              Ketoprofeeni maksimaalne annus ööpäevas on 300 mg.

              Hoiatused
              Tramadooli ja ketoprofeeni ei tohi kokku segada ühes pudelis, kuna nende vahel esineb füüsikalis-
              keemiline sobimatus (tekkida võib sade).
              Kuna ketoprofeen on valgustundlik aine, tuleb infusioonipudel pakkida tumedasse paberisse või
              alumiiniumfooliumisse.

              Annustamine halvenenud neerufunktsiooniga patsientidel.
              Kui kreatiniini kliirensi väärtus on alla 0,33 ml/s (20 ml/min), tuleb ketoprofeeni annust vajalikul määral
              kohandada.
