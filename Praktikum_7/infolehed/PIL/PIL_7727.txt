

                             PAKENDI INFOLEHT: INFORMATSIOON KASUTAJALE

                                            Lipanor, 100 mg kõvakapslid
                                                    Tsiprofibraat

                  Enne ravimi võtmist lugege hoolikalt infolehte.
                  -   Hoidke infoleht alles, et seda vajadusel uuesti lugeda.
                  -   Kui teil on lisaküsimusi, pidage nõu oma arsti või apteekriga.
                  -   Ravim on välja kirjutatud isiklikult teile. Ärge andke seda kellelegi teisele. Ravim võib
                       olla neile kahjulik, isegi kui haigussümptomid on sarnased.
                  -   Kui ükskõik milline kõrvaltoimetest muutub tõsiseks või kui te märkate mõnda
                       kõrvaltoimet, mida selles infolehes ei ole nimetatud, palun rääkige sellest oma arstile
                       või apteekrile.

                  Infolehes antakse ülevaade:
                  1.  Mis ravim on Lipanor ja milleks seda kasutatakse
                  2.  Mida on vaja teada enne Lipanor’i võtmist
                  3.  Kuidas Lipanor’i võtta
                  4.  Võimalikud kõrvaltoimed
                  5.  Kuidas Lipanor’i säilitada
                  6.  Lisainfo


                  1.  MIS RAVIM ON LIPANOR JA MILLEKS SEDA KASUTATAKSE

                  Lipanor kuulub ravimite gruppi, mida nimetatakse fibraatideks. Neid ravimeid kasutatakse
                  rasvade (lipiidide) sisalduse vähendamiseks veres. Näiteks rasvad, mida teatakse
                  triglütseriididena.

                  Lipanor’i kasutatakse madala rasvasisaldusega dieedi ja muude mittemedikamentoossete
                  ravimeetodite, nagu füüsiline koormus ja kehakaalu langetamine, kõrval rasvade sisalduse
                  vähendamiseks veres.


                  2.  MIDA ON VAJA TEADA ENNE LIPANOR’I VÕTMIST

                  Ärge võtke Lipanor’i:
                  -     raseduse, kahtlustatava raseduse ja rinnaga toitmise ajal,
                  -     raske neeru- või maksakahjustuse korral,
                  -     kombinatsioonis teiste lipiididesisaldust vähendavate ravimitega fibraatide grupist,
                  -     kui te ei talu laktoosi,
                  -     kui  te  olete  allergiline  (ülitundlik)  tsiprofibraadi  või  Lipanor’i  mõne  koostisosa
                         suhtes.

                  Informeerige arsti, kui teil esineb mõni eelnimetatud vastunäidustus.

                  Eriline ettevaatus on vajalik ravimiga Lipanor
                  Ravimit määratakse lastele ainult lipiidide ainevahetuse väga raskete häirete korral. Ravi
                  viiakse läbi range arstlikku kontrolli all.
                  Vähimagi kahtluse korral peate konsulteerima arstiga.

                  Kui te tunnete seletamatut lihasvalu või lihasnõrkust, peate sellest otsekohe teatama
                  arstile!


                 Tegemist võib olla väga ohtliku kõrvaltoimega – lihaste lagunemine ehk rabdomüolüüs. 200
                  mg  ja  suuremaid  tsiprofibraadi  ööpäevaseid  annuseid  on  seostatud  rabdomüolüüsi  riski
                  suurenemisega. Seetõttu on maksimaalne lubatud annus kuni 100 mg tsiprofibraati ööpäevas.

                  Ettevaatus on vajalik üle 70-aastaste patsientide ravimisel.

                  Kuna hüpotüreoosi puhul on rabdomüolüüsi tekkimise oht suurem, peate enne ravi alustamist
                  kindlasti oma arsti informeerima, kui teil on või on varem esinenud probleeme kilpnäärmega.

                  Ravimit ei tohi kasutada maksafunktsiooni häiretega patsiendid.
                  Enne ravi alustamist tuleb kontrollida maksafunktsiooni näitajaid.
                  Soovitatav on regulaarselt kontrollida maksafunktsiooni näitajaid ka ravi ajal ning ravi
                  katkestada, kui näitajate muutused on püsivad.

                  Võtmine koos teiste ravimitega
                  Palun informeerige oma arsti, kui te kasutate või olete hiljuti kasutanud mingeid muid
                  ravimeid, kaasa arvatud ilma retseptita ostetud ravimeid.

                  Eriti tähtis on teavitada arsti selliste ravimite kasutamisest, mis avaldavad lipiididesisaldust
                  vähendavat toimet (nt simvastatiin, pravastatiin) ja suukaudsetest verehüübimist takistavatest
                  ravimitest ehk antikoagulantidest (vitamiin K antagonistid).
                  Teavitage oma arsti, kui te kasutate diabeedivastaseid või hormonaalseid rasestumisvastaseid
                  ravimeid.

                  Rasedus ja imetamine
                  Lipanor on vastunäidustatud raseduse ja rinnaga toitmise ajal.
                  Informeerige arsti, kui te olete rase, planeerite rasestuda või toidate last rinnaga.

                  Autojuhtimine ja masinatega töötamine
                  Harva võib tekkida pearinglus, uimasus ja kurnatus. Selliste sümptomite ilmnemisel vältige
                  autojuhtimist ja töötamist liikuvate mehhanismidega.

                  Oluline teave mõningate Lipanor’i koostisainete suhtes
                  Ravim sisaldab abiainena laktoosi. Kui arst on teile öelnud, et te ei talu teatud suhkruid, peate
                  te enne Lipanor’i võtmist konsulteerima arstiga.


                  3.    KUIDAS LIPANOR’I VÕTTA

                  Võtke Lipanor’i alati täpselt nii, nagu arst on teile rääkinud. Kui te ei ole milleski kindel,
                  pidage nõu oma arsti või apteekriga.

                  Lipanor on suukaudne ravim.
                  Tavaline annus on 100 mg (1 kõvakapsel) ööpäevas enne sööki.
                  Ärge ületage seda annust. Kõikidel juhtudel peab rangelt järgima arsti soovitusi.
                  Lipanor’i kasutamine koos vastava dieediga kujutab endast sümptomaatilist ravi, mis vajab
                  regulaarset kontrolli.
                  Arst  kontrollib  teie  maksafunktsiooni  näitajaid  Lipanor’i  kasutamise  esimesel  aastal
                  regulaarselt (maksaensüümide (transaminaasid) aktiivsuse kontroll veres).
                  Arst kontrollib teie neerufunktsiooni regulaarselt. Neerufunktsiooni mõõduka häire korral
                  kohandab teie arst Lipanor’i ööpäevast annust.
                  Kui teil on tunne, et Lipanor’i toime on liiga tugev või liiga nõrk, pidage nõu oma arsti või
                  apteekriga.

                  Kui te võtate Lipanor’i rohkem kui ette nähtud


                 Sümptomid on sarnased kõrvaltoimetele. Ravi on sümptomaatiline. Vajadusel võib teha
                  maoloputust.

                  Kui te unustate Lipanor’i võtta
                  Ärge võtke kahekordset annust, kui ravim jäi eelmisel korral võtmata.

                  Kui teil on lisaküsimusi selle ravimi kasutamise kohta, pidage nõu oma arsti või apteekriga.


                  4.  VÕIMALIKUD KÕRVALTOIMED

                  Nagu kõik ravimid, võib ka Lipanor põhjustada kõrvaltoimeid, kuigi kõigil neid ei teki.
                  Harva  on  tekkinud  peavalu,  pearinglust,  nahalööbeid  ja  seedetraktihäireid,  sh  iiveldust,
                  oksendamist,  kõhulahtisust  ja  ebamugavustunnet  kõhus.  Kõrvaltoimed  olid  kerged  kuni
                  keskmise raskusega ja esinesid enamasti ravi algstaadiumis, mis ravi jätkamisel taandusid.
                  Harva on tekkinud maksafunktsiooni häired. Teatatud on mõnedest sapikivitõve juhtudest.

                  Sarnaselt  teiste  fibraatidega  on  esinenud  lihaskahjustuse  ehk  müopaatiajuhte,  seerumi
                  kreatiniinfosfokinaasi (KFK) aktiivsuse tõusu ja lihasvalu. Üksikutel juhtudel on tekkinud
                  lihaste lagunemine (rabdomüolüüs). Enamasti on lihaskahjustus ravi katkestamisel pöörduv.
                  Kui te tunnete lihasvalu ja seletamatut lihasnõrkust, pöörduge otsekohe arsti poole, vajalik
                  võib olla ravi katkestamine.
                  Sarnaselt teiste sama rühma ravimitega, on tekkinud harvadel juhtudel impotentsust ja juuste
                  väljalangemist (alopeetsiat) ning nõgeslöövet.
                  Väga harva on täheldatud tsiprofibraadiga seonduvat uimasust ja kurnatust, hingamisteede
                  kahjustust (pneumoniit).
                  Teadmata sagedusega on esinenud ka trombotsütopeeniat (vereliistakute vähesus veres).
                  Kõikidest ebasoovitavatest ja ebaharilikest nähtudest ravimi kasutamise ajal peab koheselt
                  informeerima arsti.

                  Kui ükskõik milline kõrvaltoimetest muutub tõsiseks või kui te märkate mõnda kõrvaltoimet,
                  mida selles infolehes ei ole nimetatud, palun rääkige sellest oma arstile või apteekrile.


                  5.    KUIDAS LIPANOR’I SÄILITADA

                  Hoida laste eest varjatud ja kättesaamatus kohas!
                  Hoida temperatuuril kuni 25 °C.
                  Hoida originaalpakendis, niiskuse eest kaitstult.
                  Ärge kasutage Lipanor’i pärast kõlblikkusaega, mis on märgitud karbile. Kõlblikkusaeg viitab
                  kuu viimasele päevale.

                  Ravimeid ei tohi ära visata kanalisatsiooni kaudu ega koos majapidamisprügiga. Küsige oma
                  apteekrilt, kuidas hävitatakse ravimeid, mida enam ei vajata. Need meetmed aitavad kaitsta
                  keskkonda.


                  6.  LISAINFO

                  Mida Lipanor sisaldab
                  -   Toimeaine on tsiprofibraat. Üks kõvakapsel sisaldab 100 mg tsiprofibraati.
                  -   Abiained on maisitärklis, laktoosmonohüdraat, želatiin, titaandioksiid (E171), kollane
                       ja must raudoksiid (E172).

                  Kuidas Lipanor välja näeb ja pakendi sisu


                 Kõvakapsel suurusega 1, millel on elevandiluukollane kapslikeha ja oliiviroheline kapslikaas.
                  Pakendis on 30 kõvakapslit.


                  Müügiloa hoidja
                  sanofi-aventis Estonia OÜ
                  Pärnu mnt. 139 E/2
                  11317 Tallinn
                  Eesti

                  Tootjad
                  Sanofi Winthrop Industrie
                  1, rue de la Vierge
                  33440 Ambares
                  Prantsusmaa

                  või

                  sanofi-aventis Zrt.
                  Harbor Park
                  Campona u.1
                  1225 Budapest
                  Ungari

                  Lisaküsimuste tekkimisel selle ravimi kohta pöörduge palun müügiloa hoidja poole.


                  Infoleht on viimati kooskõlastatud mais 2011
