

                             PAKENDI INFOLEHT: INFORMATSIOON KASUTAJALE

                                          ESTRACYT 140 mg, kõvakapslid
                                                    Östramustiin

              Enne ravimi kasutamist lugege hoolikalt infolehte.
              -    Hoidke infoleht alles, et seda vajadusel uuesti lugeda.
              -    Kui teil on lisaküsimusi, pidage nõu oma arstiga.
              -    Ravim on välja kirjutatud teile. Ärge andke seda kellelegi teisele. Ravim võib olla neile
                   kahjulik, isegi kui haigussümptomid on sarnased.
              -    Kui ükskõik milline kõrvaltoimetest muutub tõsiseks või kui te märkate mõnda kõrvaltoimet,
                   mida selles infolehes ei ole nimetatud, palun rääkige sellest oma arstile.

              Infolehes antakse ülevaade:
              1.   Mis ravim on Estracyt ja milleks seda kasutatakse
              2.   Mida on vaja teada enne Estracyt’i kasutamist
              3.   Kuidas Estracyt’i kasutada
              4.   Võimalikud kõrvaltoimed
              5.   Kuidas Estracyt’i säilitada
              6.   Lisainfo


              1.   MIS RAVIM ON ESTRACYT JA MILLEKS SEDA KASUTATAKSE

              Estracyt on eesnäärme pahaloomulise kasvaja ravis kasutatav ravim, kus toimeaineks on
              östramustiinfosfaat, mis on tugevalt kudesid ärritava toimega. Östramustiinfosfaat töödeldakse
              organismis peamiselt östramustiiniks ja östromustiiniks, môlemad metaboliidid omavad tsütotoksilist
              toimet eesnäärmevähi rakkudesse.


              2.   MIDA ON VAJA TEADA ENNE ESTRACYT’I KASUTAMIST

              Ärge kasutage Estracyt’i
              -     kui te olete allergiline (ülitundlik) östramustiini, tema metaboliitide või Estracyt’i mõne
                     koostisosa suhtes;
              -     kui teil on raske maksahaigus;
              -     kui teil on südame-veresoonkonna haigus, isheemiline või südame-veresoonkonna
                     trombembooliline haigus või vedelike peetusega seotud tüsistused.

              Eriline ettevaatus on vajalik ravimiga Estracyt
              -     kui teil on esinenud tromboflebiiti, tromboosi või trombemboolilisi häireid;
              -     kui teil esineb peaajuveresoonte või pärgarterite haigus;
              -     kui teil on langenud maksa- või neerufunktsioon, vedelike peetus või vähenenud glükoosi
                     taluvus;
              -     kui teil on kõrgenenud vererõhk;
              -     kui teil esineb hüperkaltseemiaga seotud metaboolne luuhaigus.

              Estracyt - ravi saavad mehed peavad kasutama tõhusaid kontratseptsiooni vahendeid.
              Enne ravimi kasutamist pidage nõu oma arstiga.

              Kuna östrogeeni sisaldavad ravimid mõjutavad teatud endokriin-ja maksafunktsioone, võib see
              mõjutada ka vastavaid laboratoorsete analüüside tulemusi.

              Estracyt’i saavaid patsiente ei tohi vaktsineerida elusvaktsiiniga.

              Kasutamine koos teiste ravimitega


                                                         1


             Palun informeerige oma arsti kui te kasutate või olete hiljuti kasutanud mingeid muid ravimeid, kaasa
              arvatud ilma retseptita ostetud ravimeid.

              Östramustiin omab koostoimet antatsiididega (maohaavandtõve ravimid). Piimatooted, kaltsium,
              magneesium ja alumiinium moodustavad östramustiiniga raskestilahustuvaid sooli ning seetõttu
              raskendavad östramustiini imendumist seedetraktist.

              Kasutamine koos toidu ja joogiga
              Estracyt kapsleid tuleb võtta vähemalt tund enne või 2 tundi pärast sööki. Kapslid tuleb alla neelata
              koos klaasitäie veega. Piima, piimatooteid või kaltsiumi, magneesiumi või alumiiniumi sisaldavaid
              ravimeid (nt antatsiide) ei tohi östramustiini kapslitega samaaegselt võtta.

              Autojuhtimine ja masinatega töötamine
              Tõenäoliselt ei mõjuta Estracyt autojuhtimise ja masinatega töötamise võimet.

              Oluline teave mõningate Estracyt’i koostisainete suhtes
              Kapslite ja antatsiidide või kaltsiumit sisaldavate preparaatide samaaegsel võtmisel väheneb
              östramustiinfosfaadi imendumine seedetraktist.


              3.   KUIDAS ESTRACYT’I KASUTADA

              Kasutage Estracyt’i alati täpselt nii nagu arst on teile rääkinud. Kui te ei ole milleski kindel, pidage
              nõu oma arstiga.

              Estracyt kapslid on mõeldud sisse võtmiseks suu kaudu.

              Ööpäevase annuse ning ravikuuri kestuse määrab arst.

              Tavaliselt võetakse 2-3 kapslit 2 korda ööpäevas. Kapslid võetakse sisse vähemalt 1 tund enne või 2
              tundi pärast sööki koos veega. Piimaga kapsleid sisse võtta ei tohi. Vältima peab preparaadi
              samaaegset sissevõtmist antatsiidide ja kaltsiumi sisaldavate preparaatidega.
              Ravimit manustatakse pidevalt. Kui toime ei avaldu 4-6 nädala pärast, ravi katkestatakse. Toime
              avaldumisel minnakse üle säilitusdoosile 4 kapslit ööpäevas.

              Kui ravi foonil tekib leukopeenia (palavik, neelu valulikkus), trombotsütopeenia või transaminaaside
              tõus, tuleb ravi 1-2 nädalaks katkestada. Selle aja jooksul tavaliselt verepilt ja maksafunktsiooni
              näitajad normaliseeruvad.

              Kui te võtate Estracyt’i rohkem kui ette nähtud
              Kui olete eksikombel võtnud liiga palju ravimit, konsulteerige otsekohe oma arstiga.
              Üleannustamise korral tuleb teha maoloputus ja alustada sümptomaatilist ravi.

              Kui te unustate Estracyt’i võtta
              Ärge võtke kahekordset annust, kui annus jäi eelmisel korral võtmata.


              4.   VÕIMALIKUD KÕRVALTOIMED

              Nagu kõik ravimid, võib ka Estracyt põhjustada kõrvaltoimeid, kuigi kõigil neid ei teki.

              Sagedased kõrvaltoimed (esinevad rohkem kui ühel patsiendil 100-st, kuid vähem kui ühel patsiendil
              10-st)
              -    südamepuudulikkus, südameisheemiatõbi (valud rinnus), südamelihaseinfarkt
              -    iiveldus, oksendamine ja kõhulahtisus (eriti esimese kahe ravinädala jooksul)
              -    vedelikupeetus
              -    trombemboolia (veenitrombid), kõrgenenud vererõhk

                                                         2


             - maksafunktsioonihäired
              -    günekomastia (rindade suurenemine), impotentsus

              Harvad kõrvaltoimed (esinevad rohkem kui ühel patsiendil 10 000-st, kuid vähem kui ühel patsiendil
              1000-st).
              -    kehvveresus, valgeliblede vähesus veres, trombotsüütide vähesus veres
              -    peavalu, letargia
              -    allergiline nahalööve, angioneurootiline turse (Quincke ödeem, kõriturse). Kui teil peaks
                   tekkima angioneurootiline turse, tuleb ravi Estracyt’iga kohe katkestada.
              -    lihasnõrkus
              -    ülitundlikkusreaktsioonid
              -    segasus ja depressiooon

              Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida
              selles infolehes ei ole nimetatud, palun rääkige sellest oma arstile.


              5.   KUIDAS ESTRACYT’I SÄILITADA

              Hoida laste eest varjatud ja kättesaamatus kohas.
              See ravimpreparaat ei vaja säilitamisel eritingimusi.

              Ärge kasutage Estracyt’i pärast kõlblikkusaega, mis on märgitud pakendil. Kõlblikkusaeg viitab kuu
              viimasele päevale.
              Avatud pakend on kõlblik 5 kuud.

              Ravimeid ei tohi ära visata kanalisatsiooni kaudu ega koos majapidamisprügiga. Küsige oma
              apteekrilt, kuidas hävitatakse ravimeid, mida enam ei vajata. Need meetmed aitavad kaitsta
              keskkonda.


              6.   LISAINFO

              Mida Estracyt sisaldab:

              -    Toimeaine on östramustiin (fosfaadina). Üks kapsel sisaldab 156,7 mg
                   östramustiinnaatriumfosfaatmonohüdraati, mis vastab 140 mg östramustiinfosfaadile.
              -    Abiained on:
                   Kapsli sisu: naatriumlaurüülsulfaat, talk, magneesiumstearaat, veevaba kolloidne ränidioksiid
                   Kapsli koor: titaandioksiid (E171), želatiin.
                   Trükivärv: šellak, sojaletsitiin, vahustumisvastane aine DC 1510 (dimetikoon), must raudoksiid
                   (E172), tööstuslik metüülpiiritus 74 OP, 2-etoksümetanool, puhastatud vesi.

              Kuidas Estracyt välja näeb ja pakendi sisu

              100 kapslit polüetüleenist keeratava korgiga pruunis klaaspudelis. Pakend sisaldab
              kuivatusainekapslit.

              Müügiloa hoidja

              Pfizer Enterprises SARL
              Rond-Point du Kirchberg
              51, Avenue J.F.Kennedy
              L-1855 Luxemburg

              Tootja


                                                         3


             Pfizer Italia S.r.L.
              Via del Commercio
              63046 Localita Marino del Tronto
              Ascoli Piceno (AP)
              Itaalia

              Lisaküsimuste tekkimisel selle ravimi kohta pöörduge palun müügiloa hoidja kohaliku esindaja poole.

              Pfizer Luxembourg SARL Eesti filiaal:
              Pirita tee 20
              10127 Tallinn
              Tel. 6 405 328

              Infoleht on viimati kooskõlastatud oktoobris 2009.






































                                                         4
