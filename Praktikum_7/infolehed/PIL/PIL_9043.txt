

                             PAKENDI INFOLEHT: INFORMATSIOON KASUTAJALE

                                  Zantac 75, 75 mg õhukese polümeerikattega tabletid
                                                     Ranitidiin

              Enne ravimi võtmist lugege hoolikalt infolehte.
              Ehkki seda ravimit on võimalik osta ilma retseptita, peate parima ravitulemuse saamiseks kasutama
              Zantac 75 kaetud tablette juhistele vastavalt.
              - Hoidke infoleht alles, et seda vajadusel uuesti lugeda.
              - Kui teil on lisaküsimusi, pidage nõu oma arsti või apteekriga.
              - Kui haigussümptomid süvenevad ega leevendu, peate oma arstiga ühendust võtma.
              - Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida
                 selles infolehes ei ole nimetatud, palun rääkige sellest oma arstile või apteekrile.


              Infolehes antakse ülevaade:
              1.  Mis ravim on Zantac 75 tabletid ja milleks seda kasutatakse
              2.  Mida on vaja teada enne Zantac 75 tablettide võtmist
              3.  Kuidas Zantac 75 tablette võtta
              4.  Võimalikud kõrvaltoimed
              5.  Kuidas Zantac 75 tablette säilitada
              6.  Lisainfo


              1.  MIS RAVIM ON ZANTAC 75 TABLETID JA MILLEKS NEID KASUTATAKSE

              Kui magu toodab hapet liiga palju, võib see põhjustada mao talitlushäireid ja need omakorda mitut laadi.
              ülakõhuvaevuseid – kõrvetisi, ülakõhuvalu või ebamugavustunnet kõhu piirkonnas. ZANTAC 75 hoiab
              liigse maomahla teket kontrolli all, vabastades kõrvetustundest mao ja söögitoru piirkonnas, tuimast või
              põletava iseloomuga valust rinnaku taga ja ebameeldivast hapust või mõrudast maitsest suus.
              ZANTAC 75 tablettide toimeaine ranitidiin on H2-retseptorite blokaator, mis takistab liigset mao
              soolhappe produtseerimist. ZANTAC 75 tablett mõjub kiiresti (30 minuti jooksul) ning toime kestab
              vähemalt kuni 12 tundi.

              Ravim on näidustatud mao ülihappesuse või kõrvetiste lühiajaliseks sümptomaatiliseks raviks.


              2.  MIDA ON VAJA TEADA ENNE ZANTAC 75 TABLETTIDE VÕTMIST

              Ärge võtke Zantac 75 tablette
              - kui te olete allergiline (ülitundlik) ranitidiini või Zantac 75 tablettide mõne abiaine suhtes.

              Eriline ettevaatus on vajalik ravimiga Zantac 75 tabletid
              - kui te olete keskealine või vanem ning teil esinevad maohappe liigeritusega kaasnevad seedehäired
                 esimest korda või on seedehäirete iseloom hiljuti muutunud;
              - kui teil on mao- või kaksteistsõrmiksoolehaavand;
              - kui teil on olnud neeru- või maksahaigusi;
              - kui te põete porfüüriat;
              - kui teil on kehakaal hakanud kiiresti langema ning samaaegselt on tekkinud seedehäired;
              - kui teil on mõni muu haigus, kasutate mõnda teist ravimit või külastate arsti regulaarselt.

              Kasutamine koos teiste ravimitega
              Palun informeerige oma arsti või apteekrit, kui te kasutate või olete äsja kasutanud:


                •vere hüübimist takistavaid ravimeid, nagu varfariin;
                 • mittesteroidsete põletikuvastaste ravimite (MSPVR) hulka kuuluvaid valuvaigisteid, nagu aspiriin
                    või ibuprofeen;
                 • mingeid muid ravimeid, sealhulgas ilma retseptita ostetud ravimeid.

              Rasedus ja imetamine
              Enne ravimi kasutamist pidage nõu oma arsti või apteekriga.
              Raseduse ja rinnaga toitmise ajal tohib Zantac 75 tablette kasutada ainult arsti soovitusel.
              Informeerige arsti, kui olete rase, planeerite rasedust või toidate last rinnaga.

              Autojuhtimine ja masinatega töötamine
              Ravimil ei ole ühtegi teadaolevat tähelepanu ja keskendumisvõimet mõjutavat toimet.


              3.  KUIDAS ZANTAC 75 TABLETTE VÕTTA

              Täiskasvanud (sealhulgas vanurid):
              Sümptomite tekkides võtke sisse üks tablett koos veega. Kui sümptomid kestavad kauem kui üks tund või
              taastuvad kiiresti, võtke teine tablett.
              Alla 16-aastased lapsed: ei soovitata.
              ZANTAC 75 maksimaalne ööpäevane annus on 4 tabletti. Ärge kasutage ravimit kauem kui kaks nädalat
              järjest!
              Sümptomite püsimisel, süvenemisel või kestmisel üle 14 päeva pidage oma arsti või apteekriga.
              Kui te ei ole milleski kindel, pidage nõu oma arsti või apteekriga.

              Kui te kasutate Zantac 75 tablette rohkem kui ette nähtud
              Ärge ületage ettenähtud annust!
              Üleannustamise kahtluse korral pöörduge kohe arsti poole.


              4.  VÕIMALIKUD KÕRVALTOIMED

              Nagu kõik ravimid, võib ka ZANTAC 75 põhjustada kõrvaltoimeid, kuigi kõigil neid ei teki.
              Mõned inimesed võivad olla allergilised ravimite suhtes.
              Lõpetage tablettide võtmine ja teatage kohe oma  arstile, kui teil tekib varsti pärast tablettide
              võtmist mõni järgnev kõrvaltoime:
                 • äkki tekkiv hingeldus või pitsitustunne rinnus;
                 • silmalaugude, näo või huulte turse koos nahalööbega (või ilma selleta) ükskõik millises keha
                    piirkonnas;
                 • seletamatu palavik;
                 • minestustunne, eriti püsti tõusmisel.

              Kui teil tekib mõni järgnevatest kõrvaltoimetest, teavitage sellest arsti niipea kui võimalik:
              -   segasus
              -   maksapõletik, mis võib põhjustada iiveldust, oksendamist, isutust, üldist halba enesetunnet,
                   palavikku, sügelust, naha ja silmavalgete kollasust ja uriini tumenemist
              -   südametegevuse aeglustumine, südame rütmihäired, pearinglus, väsimus või nõrkus
              -   ähmane nägemine
              -   nahareaktsioon, mis võib olla raskekujuline (lööve)
              -   juuste väljalangemine
              -   impotentsus
              -   tugev kõhuvalu või valu iseloomu muutus


             -kõhulahtisus
              -   õhupuudus ja väsimus
              -   korduv infektsioon
              -   verevalumite teke

              Kui teil tekib mõni järgnevatest kõrvaltoimetest, teavitage sellest arsti järgmisel visiidil:
              -   peavalu
              -   pearinglus
              -   liiges- või lihasvalu
              -   neeruprobleemid (nt uriini koguse ja värvuse muutus, iiveldus, oksendamine, segasus, palavik ja
                   lööve)
              -   kõhuvalu, kõhukinnisus, iiveldus
              -   depressioon
              -   hallutsinatsioonid
              -   ebatavalised liigutused või värisemine
              -   rindade valulikkus ja/või suurenemine
              -   eritus rindadest

              Ravim võib mõjutada vere-, uriini- ja muude analüüside tulemusi. Kui teile tehakse mõni nimetatud
              analüüsidest, teavitage arsti sellest, et saate ravi ranitidiiniga.

              Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida selles
              infolehes ei ole nimetatud, palun rääkige sellest oma arstile või apteekrile.


              5.  KUIDAS ZANTAC 75 TABLETTE SÄILITADA

              Hoida laste eest varjatud ja kättesaamatus kohas!

              Hoida temperatuuril kuni 30°C.

              Ärge kasutage Zantac 75 pärast kõlblikkusaega, mis on märgitud pakendil. Kõlblikkusaeg viitab kuu
              viimasele päevale.

              Ravimeid ei tohi ära visata kanalisatsiooni kaudu ega koos majapidamisprügiga. Küsige oma apteekrilt,
              kuidas hävitatakse ravimeid, mida enam ei vajata. Need meetmed aitavad kaitsta keskkonda.


              6.  LISAINFO

              Mida Zantac 75 tabletid sisaldavad

              -   Toimeaine on ranitidiin. Kaetud tablett sisaldab 75 mg ranitidiini (ranitidiinvesinikkloriidina).
              -   Abiained on mikrokristalne tselluloos, magneesiumstearaat, hüdroksüpropüülmetüültselluloos,
                   titaandioksiid (E171), punane raudoksiid ja triatsetiin.

              Kuidas Zantac 75 tabletid välja näevad ja pakendi sisu

              Roosa, viisnurkse kujuga, õhukese polümeerikattega tablett, mille ühele küljele on sissepressitud täht „Z“,
              teisele küljele number „75“..

              Zantac 75 kaetud tabletid on pakendatud PVC/alumiiniumfooliumist blisterpakendisse 12 või 24 kaupa.


             Kõik pakendi suurused ei pruugi olla müügil.

              Müügiloa hoidja

              GlaxoSmithKline Consumer Healthcare
              GlaxoSmithKline Export Ltd
              Brentford TW8 9GS
              Ühendkuningriik

              Partii vabastamise eest vastutavad tootjad:

              Glaxo Wellcome S.A., Avenida de Extremadura 3, 09400 Aranda de Duero, Burgos, Hispaania.
              või
              GlaxoSmithKline Pharmaceuticals S.A., Ul. Grunwaldzka 189, Poznan, Poola.
              või
              Aspen Bad Odosloe GmbH, Industriestrasse 32-36, 23843 Bad Oldesloe,Saksamaa

              Lisaküsimuste tekkimisel selle ravimi kohta pöörduge palun müügiloa hoidja kohaliku esindaja poole:
              GlaxoSmithKline Eesti OÜ
              Lõõtsa 2
              11415 Tallinn
              Tel: 6676 900

              Infoleht on viimati kooskõlastatud oktoobris 2011.
