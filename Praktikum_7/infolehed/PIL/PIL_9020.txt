

                             PAKENDI INFOLEHT: INFORMATSIOON KASUTAJALE

                                       Suprane 100% inhalatsiooniaur, vedelik
                                                     Desfluraan

                  Enne ravimi kasutamist lugege hoolikalt infolehte.
                  -   Hoidke infoleht alles, et seda vajadusel uuesti lugeda.
                  -   Kui teil on lisaküsimusi, pidage nõu oma arsti või apteekriga.
                  -   Ravim on välja kirjutatud teile. Ärge andke seda kellelegi teisele. Ravim võib olla neile
                       kahjulik, isegi kui haigussümptomid on sarnased.
                  -   Kui ükskõik milline kõrvaltoimetest muutub tõsiseks või kui te märkate mõnda
                       kõrvaltoimet, mida selles infolehes ei ole nimetatud, palun rääkige sellest oma arstile
                       või apteekrile.


                  Infolehes antakse ülevaade:
                  1. Mis ravim on Suprane ja milleks seda kasutatakse
                  2. Mida on vaja teada enne Suprane kasutamist
                  3. Kuidas Supranet kasutatakse
                  4. Võimalikud kõrvaltoimed
                  5. Kuidas Supranet säilitada
                  6. Lisainfo


                  1.    MIS RAVIM ON SUPRANE JA MILLEKS SEDA KASUTATAKSE

                  Suprane sisaldab desfluraani. Suprane on üldanesteetikum, mida kasutatakse kirurgias.
                  Tegemist on inhalatsioonianesteetikumiga (seda manustatakse auruna, mida te sisse hingate).
                  Desfluraani auru sissehingamine suigutab teid sügavasse valutusse unne. See säilitab sügavat
                  valutut und (üldanesteesia), mille ajal on võimalik teha teile operatsioon. Täiskasvanutel
                  kasutatakse Supranet anesteesia sissejuhatamiseks ja säilitamiseks. Imikutel ja lastel
                  kasutatakse seda ainult anesteesia säilitamiseks.


                  2.    MIDA ON VAJA TEADA ENNE SUPRANE KASUTAMIST

                  Ärge kasutage Supranet:
                  -  kui te olete allergiline (ülitundlik ) desfluraani või teiste inhaleeritavate anesteetikumide,
                    näiteks isofluraani, sevofluraani, halotaani ja enfluraani suhtes;
                  -  kui meditsiinilistel põhjustel ei tohi teile anda üldanesteetikumi;
                  -  kui teil endal või teie sugulasel on maliigseks hüpertermiaks nimetatav häire. Maliigne
                    hüpertermia tähendab, et inhalatsioonianesteesiaga kirurgilise lõikuse ajal või veidi pärast
                    seda tekib teil järsku ohtlikult kõrge kehatemperatuur.

                  Teile ei tohi anda Supranet anesteesia esilekutsumiseks (indutseerimiseks)
                  -  kui teil on koronaartõve tekkimise oht. Koronaartõbi on see, kui südamelihase veresooned
                    ei toimeta kohale piisavalt verd ja hapnikku;
                  -  kui teie arst arvab, et Suprane kasutamisel suure tõenäosusega tekkivad kõrvaltoimed ei
                    ole teile soovitatavad, nagu:
                    -  südame löögisageduse kiirenemine,
                    -  vererõhu tõus.

                  Kui midagi ülaltoodust kehtib teie puhul, teavitage oma arsti, kirurgi või anestesioloogi enne
                  selle ravimi kasutamist.


                 Eriline ettevaatus on vajalik ravimiga Suprane:
                  -  kui teil on ajukasvaja;
                  -  kui minevikus on teil pärast anesteesiat Supranega esinenud teadmata põhjusega
                    maksaprobleeme:
                    -  ikterus (naha ja silmavalgete kollasus),
                    -  palavik,
                    -  maksakoe hävimine (nekroos). Viimane on mõnedel juhtudel lõppenud surmaga;
                  -  kui teil on suur veresuhkrusisaldus (suhkurtõbi). Suprane võib anesteesia ajal suurendada
                    teie vere glükoosisisaldust;
                  -  kui te olete rase, imetate last või seda ravimpreparaati kasutatakse sünnitusanesteesiaks
                    (lapse sünnitamise ajal) (vt ka lõik „Rasedus ja imetamine”).

                  Teie arst võib olla anda teile tavalisest väiksema annuse Supranet
                  -  kui teie verekogus on väike (hüpovoleemia);
                  -  kui teil on madal vererõhk (hüpotensioon);
                  -  kui teie organism on nõrgestatud.

                  Arst võib otsustada teil Supranet mitte kasutada
                  -  kui teil on maksatsirroos;
                  -  kui teil on viiruslik hepatiit (maksahaigus, mida põhjustab viirus);
                  -  kui teil on muud tüüpi maksahaigus.
                  Sellisel juhul võib arst kasutada mõnda teist tüüpi anesteetikumi.

                  Operatsioonijärgne valu
                  Te toibute Suprane tekitatud anesteesiast kiiresti. Kui on oodata, et teil on pärast operatsiooni
                  valud, annab arst teile valuvaigistavaid ravimeid. Ta võib seda teha lõikuse lõpus või siis, kui
                  te pärast lõikust toibute.

                  Teie arst peab olema eriti hoolikas, kui teile on varem antud inhalatsioonanesteetikumi,
                  iseäranis siis, kui seda anti lühikese ajavahemiku jooksul rohkem kui üks kord (korduv
                  kasutamine).

                  Suprane võib põhjustada maliigset hüpertermiat (kirurgilise lõikuse ajal või veidi pärast seda
                  tekib teil järsku ohtlikult kõrge kehatemperatuur).

                  Arst kontrollib pärast, ega lõikuse ajal ei ole südamelihase verevarustus häiritud.

                  Eriteave Suprane kasutamise kohta lastel
                  -  Väga harva võib Suprane tekitada lastel südame rütmihäireid. See võib põhjustada surma
                    vahetult lõikusele järgneval perioodil. Sellised probleemid esinevad lastel, kellel on
                    neuromuskulatoorne haigus (närvide ja lihaste haigus), täpsemalt Duchenne’i
                    lihasdüstroofia. Enamikul, aga mitte kõikidel, sellistel surmaga lõppenud juhtudel on
                    samal ajal antud patsiendile ka lihasrelaksanti suksametooniumi.
                  -  Alla 12-aastastele lastele ei tohi anda Supranet anesteesia esilekutsumiseks
                    (indutseerimiseks), sest Suprane võib sellisel kasutamisel tekitada rohkem kõrvaltoimeid:
                    -  köha,
                    -  hingamise lakkamine,
                    -  hingamispeetus (apnoe),
                    -  häälepaelte lihaskrambid (hääleaparaadis), mida nimetatakse larüngospasmiks,
                    -  suurenenud sekretsioon hingamisteedes.

                  -  Alla 6-aastastele lastele ei tohi anda Supranet anesteesia säilitamiseks, kui nad ei ole
                    intubeeritud. Intubeerimine tähendab toru paigutamist hingamisteedesse, et hõlbustada
                    hingamist.


                 Kui midagi ülaltoodust kehtib teie või teie lapse kohta, rääkige sellest oma arsti, õe või
                  apteekriga. Teid võib olla vaja hoolikalt jälgida ja teie ravi võidakse muuta.

                  Kasutamine koos teiste ravimitega
                  Palun informeerige oma arsti, apteekrit, kirurgi või anestesioloogi, kui te kasutate või olete
                  hiljuti kasutanud mingeid muid ravimeid, kaasa arvatud ilma retseptita ostetud ravimeid. See
                  käib ka taimsete ravimpreparaatide, vitamiinide ja mineraalainete kohta.

                  Eriline ettevaatus on vajalik siis, kui te võtate ükskõik millist järgnevatest ravimitest
                  -  lihasrelaksandid (nt suksametoonium, pankuroonium, atrakuurium, vekuroonium): neid
                    ravimeid kasutatakse üldanesteesia ajal lihaste lõõgastamiseks. Teie anestesioloogil võib
                    olla vaja kohandada nende ravimite annust;
                  -  opioidid (nt fentanüül, morfiin, remifentaniil): need ravimid on tugevad valuvaigistid,
                    mida üldanesteesia ajal sageli kasutatakse;
                  -  bensodiasepiinid (nt midasolaam, diasepaam, nitrasepaam): need on sedatiivsed ravimid,
                    millel on rahustav toime. Neid kasutatakse siis, kui te tunnete ärevust, näiteks enne
                    operatsiooni;
                  -  lämmastikoksiid: see on üldanesteesia ajal kasutatav ravim, mis paneb teid magama ja
                    vaigistab valu.

                  Suprane kasutamine koos toidu ja joogiga
                  Suprane on ravim, mis paneb teid magama ja säilitab und, et teile oleks võimalik teha
                  operatsioon. Küsige oma arstilt, kirurgilt või anestesioloogilt, millal ja mida te võite pärast
                  ülesärkamist süüa ning juua.

                  Rasedus ja imetamine
                  Teile ei tohi anda Supranet, kui te olete rase või imetate last.

                  Pidage nõu oma arsti, kirurgi või anestesioloogiga, kui te olete rase, kahtlustate rasedust või
                  toidate last rinnaga.

                  Autojuhtimine ja masinatega töötamine
                  Ärge juhtige autot ega kasutage tööriistu või masinaid pärast lõikust, kui teile anti Supranet.
                  Anesteetikumi võtmine võib vähendada teie ärksust. See võib häirida teie võimet tavaliste
                  ülesannetega hakkama saada. Ärge juhtige autot ega kasutage tööriistu või masinaid lõikusele
                  järgneva 24 tunni jooksul.


                  3.    KUIDAS SUPRANET KASUTADA

                  Supranet annab teile anestesioloog. Anestesioloog otsustab, kui palju ja millal teile Supranet
                  anda. Annus sõltub teie vanusest, kehakaalust ja teile tehtava lõikuse tüübist. Anestesioloog
                  kontrollib anesteesia ajal teie vererõhku ja südame löögisagedust. See aitab tal vajaduse korral
                  teie annust kohandada.

                  Suprane moodustub aurustajas olevast vedelast desfluraanist. Teile antakse Supranet ühel
                  viisil kahest:
                  -  enne kui teile läbi maski Supranet antakse, süstitakse teile muud anesteetikumi, mis paneb
                    teid magama. See on kõige levinum viis Suprane manustamiseks;
                  või
                  -  teil palutakse hingata läbi maski desfluraani auru, et panna teid magama. Te jääte magama
                    kiiresti ja väga hõlpsalt. See on vähem levinud viis Suprane manustamiseks.

                  Pärast operatsiooni lõpetab anestesioloog teile Suprane manustamise. Seejärel ärkate te mõne
                  minutiga üles.


                 Kui teile manustatakse rohkem Supranet kui ette nähtud
                  Kui teile on antud liiga palju Supranet, lõpetatakse ravimi manustamine. Teile antakse puhast
                  hapnikku. Teie vererõhku ja südametalitlust kontrollitakse hoolikalt niikaua, kuni te olete
                  toibunud.


                  4.    VÕIMALIKUD KÕRVALTOIMED

                  Nagu kõik ravimid, võib ka Suprane põhjustada kõrvaltoimeid, kuigi kõigil neid ei teki.
                  Enamik kõrvaltoimeid on lühiajalised ja raskusastmelt kerged kuni mõõdukad, kuid võib
                  esineda ka raskeid kõrvaltoimeid.

                  Ravi ajal võib esineda järgmisi kõrvaltoimeid. Kõrvaltoimete hindamisel on aluseks võetud
                  järgmised sagedusvahemikud:

                  Väga sage (esineb rohkem kui 1 kasutajal 10-st)
                  •  Iiveldus ja oksendamine. Need on esinenud anesteesia indutseerimisel ja säilitamisel
                      Suprane abil.

                  Sage (esineb 1…10 kasutajal 100-st)
                  •  Kurgupõletik (farüngiit)
                  •  Hingamise  lakkamine.  Seda  on  esinenud  anesteesia  indutseerimisel  ja  säilitamisel
                      Suprane abil.
                  •  Peavalu.
                  •  Silmalau sidekesta põletik (konjunktiviit)
                  •  Ebaregulaarne südametegevus (nodaalne arütmia)
                  •  Aeglased südamelöögid (bradükardia)
                  •  Kiired südamelöögid (tahhükardia)
                  •  Kõrge vererõhk (hüpertensioon)
                  •  Hingamispeetus (apnoe); köha; harilikust suurem süljeeritus (sülje hüpersekretsioon).
                      Neid on esinenud anesteesia indutseerimisel ja säilitamisel Suprane abil.
                  •  Häälepaelte lihaskrambid (hääleaparaadis), mida nimetatakse larüngospasmiks. Seda on
                      esinenud anesteesia indutseerimisel ja säilitamisel Suprane abil.
                  •  Kreatiini fosfokinaasiks nimetatava ensüümi suurenenud sisaldus veres.
                  •  Südame elektrilise aktiivsuse kõrvalekalded (ebanormaalne EKG)

                  Aeg-ajalt (esineb 1…10 kasutajal 1000-st)
                  •  Rahutus (erutus)
                  •  Pearinglus
                  •  Südamerabandus (müokardiinfarkt)
                  •  Südamelihase ebapiisav verevarustus (müokardi isheemia)
                  •  Ebaregulaarne südamerütm (arütmia)
                  •  Veresoonte laienemine (vasodilatatsioon)
                  •  Organismi mitteküllaldane hapnikuga varustatus (hüpoksia). Seda on esinenud anesteesia
                      indutseerimisel ja säilitamisel Suprane abil.
                  •  Lihasvalu (müalgia)

                  Teadmata sagedusega (ei saa hinnata olemasolevate andmete alusel)
                  •  Vere hüübimise häire (koagulopaatia)
                  •  Vere suur kaaliumisisaldus (hüperkaleemia)


                 •Vere väike kaaliumisisaldus (hüpokaleemia)
                  •  Liigne happe moodustumine kehas (metaboolne atsidoos)
                  •  Krambid (konvulsioonid)
                  •  Silmamunade kollaseks muutumine (okulaarne ikterus)
                  •  Südametegevuse peatumine (südameseiskus)
                  •  Südame juhteteede häire (torsades de pointes)
                  •  Kahe südamekambri töö lakkamine (vatsakeste puudulikkus)
                  •  Kahe südamekambri töö häired (vatsakeste hüpokineesia)
                  •  Väga kõrge vererõhk (maliigne hüpertensioon)
                  •  Verejooks (hemorraagia)
                  •  Madal vererõhk (hüpotensioon)
                  •  Keha kudede ebapiisav verevarustus (šokk)
                  •  Hingamise peatumine (hingamisseisak)
                  •  Hingamisel  ei  suudeta  keha  piisavalt  hapnikuga  varustada  (hingamispuudulikkus  /
                      respiratoorne distress)
                  •  Hingamisteede äkiline kokkutõmbumine (bronhospasm)
                  •  Vere köhimine (hemoptüüs)
                  •  Kõhunäärme äkiline põletik (äge pankreatiit)
                  •  Kõhuvalu
                  •  Maksakoe hävimine (maksa nekroos).
                  •  Maksapõletik (tsütolüütiline hepatiit)
                  •  Sapi äravoolu häired (kolestaas)
                  •  Naha või silmamunade kollaseks muutumine (ikterus)
                  •  Ebanormaalne maksatalitlus
                  •  Maksahaigus
                  •  Nõgeslööve (urtikaaria)
                  •  Punetus (erüteem)
                  •  Lihashaigus (rabdomüolüüs)
                  •  Maliigne hüpertermia. See tähendab, et lõikuse ajal või veidi pärast seda tekib teil järsku
                      ohtlikult kõrge kehatemperatuur. Sümptomid on:
                      -  vere liiga suur süsinikdioksiidisisaldus (hüperkapnia),
                      -  lihaste jäikus (kangus),
                      -  südame löögisageduse suurenemine (tahhükardia),
                      -  hingamissageduse suurenemine (tahhüpnoe),
                      -  sinaka varjundiga nahk (tsüanoos),
                      -  ebaregulaarsed südamelöögid (arütmiad),
                      -  vererõhu tõus või langus,
                      -  palavik.
                  •  Nõrkus (asteenia)
                  •  Üldine halb enesetunne
                  •  Südame elektrilise aktiivsuse muutused (elektrokardiogrammil ST-T muutus)
                  •  Südame elektrilise aktiivsuse muutused (elektrokardiogrammil T-saki inversioon)
                  •  Maksaensüümide (alaniini  aminotransferaas,  aspartaadi aminotransferaas)  suurenenud
                      sisaldus
                  •  Vere ebanormaalne hüübimine (kõrvalekalded koagulatsioonitestis)
                  •  Suurenenud ammoniaagisisaldus
                  •  Pearinglus
                  •  Tugev peavalu (migreen)
                  •  Ebaregulaarsed ja kiired südamelöögid (tahhüarütmia)


                 •Iseenese südamelöökide tajumine (südamepekslemine)
                  •  Silmade kipitamine
                  •  Lühiajaline pimedus (mööduv pimedus)
                  •  Ajuhaigus (entsefalopaatia)
                  •  Silmavalge (kornea) haavand (haavandiline keratiit)
                  •  Verd täisvalgunud silmad (okulaarne hüpereemia)
                  •  Nägemishäired (nägemisteravuse langus)
                  •  Silmade ärritus
                  •  Silmavalu
                  •  Väsimus (kurnatus)
                  •  Põletustunne nahal

                  Kui ükskõik milline kõrvaltoimetest muutub tõsiseks või kui te märkate mõnda kõrvaltoimet,
                  mida selles infolehes ei ole nimetatud, palun rääkige sellest oma arstile või apteekrile.
                  Kui te pärast Suprane saamist täheldate oma enesetundes ükskõik milliseid muutusi, teavitage
                  sellest oma arsti või apteekrit. Mõned kõrvaltoimed võivad vajada ravi.


                  5.    KUIDAS SUPRANET SÄILITADA

                  Hoida laste eest varjatud ja kättesaamatus kohas.

                  Seda ravimit tuleb hoida püstises asendis, kork kindlalt suletud.

                  Ärge kasutage Supranet pärast kõlblikkusaega, mis on märgitud sildil. Kõlblikkusaeg viitab
                  kuu viimasele päevale.

                  Ravimeid ei tohi ära visata kanalisatsiooni kaudu ega koos majapidamisprügiga. Küsige oma
                  apteekrilt, kuidas hävitatakse ravimeid, mida enam ei vajata. Need meetmed aitavad kaitsta
                  keskkonda.


                  6.    LISAINFO

                  Mida Suprane sisaldab

                  Toimeaine on desfluraan.
                  Abiained puuduvad.

                  Kuidas Suprane välja näeb ja pakendi sisu

                  Suprane on vedelik.
                  See on pakendatud 240 ml merevaigukollastesse kaitsva PVC-kattega klaaspudelitesse. Pudel
                  võib olla suletud kas:
                  -  vaigu ja plastikkorgiga või
                  -  klapiga, mille abil saab seda ühendada aurustajaga.

                  Kõik pakendi suurused ei pruugi olla müügil.

                  Müügiloa hoidja ja tootja

                  Baxter S.A.


                 Boulevard Rene Branquart, 80
                  7860 Lessiness
                  Belgia


                  Lisaküsimuste tekkimisel selle ravimi kohta pöörduge palun müügiloa hoidja kohaliku
                  esindaja poole:

                  OÜ Baxter Estonia
                  Kungla 2
                  Saue 76505
                  Tel. +3726515120

                  Infoleht on viimati kooskõlastatud aprillis 2011.
