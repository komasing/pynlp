

                             PAKENDI INFOLEHT: INFORMATSIOON KASUTAJALE

                                                 Nizoral, 2% kreem
                                                    Ketokonasool

                 Enne ravimi kasutamist lugege hoolikalt infolehte.
                 -    Hoidke infoleht alles, et seda vajadusel uuesti lugeda.
                 -    Kui teil on lisaküsimusi, pidage nõu oma arsti või apteekriga.
                 -    Ravim on välja kirjutatud teile. Ärge andke seda kellelegi teisele. Ravim võib olla neile
                      kahjulik, isegi kui haigussümptomid on sarnased.
                 -    Kui ükskõik milline kõrvaltoimetest muutub tõsiseks või kui te märkate mõnda
                      kõrvaltoimet, mida selles infolehes ei ole nimetatud, palun rääkige sellest oma arstile või
                      apteekrile.


                 Infolehes antakse ülevaade:
                 1.   Mis ravim on Nizoral ja milleks seda kasutatakse
                 2.   Mida on vaja teada enne Nizoral’i kasutamist
                 3.   Kuidas Nizoral’i kasutada
                 4.   Võimalikud kõrvaltoimed
                 5.   Kuidas Nizoral’i säilitada
                 6.   Lisainfo


                 1.   MIS RAVIM ON NIZORAL JA MILLEKS SEDA KASUTATAKSE

                 Ketokonasool (Nizoral) on seentevastane ravim, mis hävitab seeni või takistab nende paljunemist.

                 Nizoral kreem on ravim naha seenhaiguste raviks. Kreemi võib määrida kehale, jalgadele ja
                 kätele. Nizoral on kasutatav naha kandidiaasi ja dermatofüütide poolt põhjustatud naha
                 seenhaiguste raviks. Nizoral kreemiga ravitakse ka teatud seenhaigust – seborroilist dermatiiti,
                 mis avaldub kollaka või valge ketendusega punakaspruunide laikudena näol või rinnal, samuti
                 kliiketendustõbe.


                 2.   MIDA ON VAJA TEADA ENNE NIZORAL`I KASUTAMIST

                 Ärge kasutage Nizoral`i
                 -    kui te olete allergiline (ülitundlik) ketokonasooli või Nizoral`i mõne koostisosa suhtes.
                      Tunnuseks on naha punetus ja sügelemine pärast kreemi kasutamist.

                 Eriline ettevaatus on vajalik ravimiga Nizoral
                 Nizoral ei tohi sattuda silma. Pärast kreemi kasutamist peab hoolikalt käsi pesema.

                 Kasutamine koos teiste ravimitega
                 Kortikosteroidid (kortisooni-tüüpi ravimid) kreemi, salvi või lahusena: kui te kasutate sellist
                 ravimit, pidage enne Nizoral kreemiga ravi alustamist nõu oma arsti või apteekriga. Te võite
                 alustada ravi Nizoral kreemiga kohe, kuid kortikosteroidi kasutamist ei tohi järsku lõpetada. Nahk
                 võib hakata punetama ja sügelema. Jätkake ravi alljärgnevalt:
                 -    kasutage kortikosteroidi hommikuti ja Nizoral´i õhtuti (ühe nädala vältel);


                - järgneva ühe kuni kahe nädala vältel kasutage kortikosteroidi hommikuti ülepäeviti või üle
                      kahe päeva ning Nizoral`i kasutage igal õhtul;
                 -    seejärel lõpetage kortikosteroidi kasutamine ja vajadusel jätkake ravi ainult Nizoral`iga.
                 Vähimagi kahtluse korral pöörduge arsti poole.

                 Palun informeerige oma arsti või apteekrit kui te kasutate või olete hiljuti kasutanud mingeid
                 muid ravimeid, kaasa arvatud ilma retseptita ostetud ravimeid.

                 Rasedus ja imetamine
                 Raseduse ja imetamise ajal võib kreemi kasutada. Teadaolevad riskid Nizoral kreemi kasutamisel
                 raseduse või imetamise ajal puuduvad.


                 3.   KUIDAS NIZORAL`I KASUTADA

                 Kreemi on soovitatav kasutada üks kord päevas.
                 Tavaliselt ilmnevad ravi tulemused 4 nädala pärast. Kui paranemist märgata ei ole, pöörduge arsti
                 poole.
                 Haigustunnuste kadumisel ei tohi ravi katkestada.

                 Sõltuvalt haigusest ja kahjustuste ulatusest peab ravi kestma vähemalt 2…6 nädalat.
                 Ravi tavaline kestus: kliiketendustõbi 2..3 nädalat, kandidiaas 2...3 nädalat, kubeme seenhaigus
                 2...4 nädalat, kehatüve seenhaigus 3...4 nädalat, labajala seenhaigus 4...6 nädalat.
                 Seborröa ravi kestab 3...4 nädalat. Pikaajalise ravi korral manustatakse kreemi seborröakoldele
                 1...2 korda nädalas.

                 Esmakordsel kasutamisel tuleb tuubi ots torgata läbi nõelaga, mis on korgi sees.
                 Enne kreemi kahjustatud kohale ja selle ümbrusele kandmist peske ja kuivatage nahk hoolikalt.
                 Hõõruge kreem sõrmeotstega naha sisse ja töödelge lisaks otseselt kahjustatud kohtadele kindlasti
                 ka nende ümbrust. Seejärel peske käed hoolikalt puhtaks, et vältida ravimi sattumist
                 ebasoovitavatesse kohtadesse ja hoida ära teiste inimeste nakatamist ning seeneeoste sattumist
                 muudele kehapiirkondadele.

                 -  Kui nakatunud on keha ja jäsemete nahk ning nahavoldid, kasutage kreemi üks kord päevas.
                 -  Kui esineb rasuvooluseline nahapõletik, mille tunnusteks on kollaka või valge ketendusega
                     punakaspruunid laigud näol ja rinnal, kasutage kreemi 1...2 korda päevas. Pärast 2...4 nädala
                     möödumist kasutage kreemi edasi veel 1...2 korda nädalas, et kindlustada lõplik paranemine.

                 TÄHELEPANU!
                 Kasutage eraldi käterätti ja voodipesu, et vältida teiste inimeste nakatamist. Vahetage pesu sageli,
                 et hoida ära enese taasnakatamist.

                 Kui te kasutate Nizoral`i rohkem kui ette nähtud
                 Kui te kasutate kreemi liialt sageli või liiga suures koguses, võib tekkida naha punetus, nahaturse
                 ja kõrvetustunne. Sel juhul katkestage Nizoral`i kasutamine.
                 Nizoral kreemi ei tohi alla neelata. Juhusliku allaneelamise korral võtke ühendust oma arstiga.


                4.VÕIMALIKUD KÕRVALTOIMED

                 Nagu kõik ravimid, võib ka Nizoral põhjustada kõrvaltoimeid, kuigi kõigil neid ei teki.

                 Tekkida võivad manustamiskoha reaktsioonid nagu põletustunne nahal, sügelemine või punetus.
                 Harva võivad tekkida ka ülitundlikkus (allergilised) reaktsioonid, lööbed, lokaliseerunud ekseem,
                 nõgestõbi, ärritus või teised paiksed nahareaktsioonid. Sel juhul võtke ühendust oma arstiga.

                 Kui ükskõik milline kõrvaltoimetest muutub tõsiseks või kui te märkate mõnda kõrvaltoimet,
                 mida selles infolehes ei ole nimetatud, palun rääkige sellest oma arstile või apteekrile.


                 5.   KUIDAS NIZORAL`I SÄILITADA

                 Hoida laste eest varjatud ja kättesaamatus kohas.

                 See ravimpreparaat ei vaja säilitamisel eritingimusi.

                 Kasutuskõlblikuna säilib ravim ka puutumata pakendis vaid teatava aja – seepärast ärge kasutage
                 Nizoral`i pärast kõlblikkusaega, mis on märgitud pakendil.

                 Ravimeid ei tohi ära visata kanalisatsiooni kaudu ega koos majapidamisprügiga. Küsige oma
                 apteekrilt, kuidas hävitatakse ravimeid, mida enam ei vajata. Need meetmed aitavad kaitsta
                 keskkonda.


                 6.   LISAINFO

                 Mida Nizoral sisaldab

                 -    Toimeaine on ketokonasool. Üks gramm kreemi sisaldab 20 milligrammi ketokonasooli.
                 -    Abiained on propüleenglükool, stearüülalkohol, tsetüülalkohol, sorbitaanstearaat,
                      polüsorbaat, isopropüülmüristaat, naatriumsulfit ja puhastatud vesi.

                 Kuidas Nizoral välja näeb ja pakendi sisu
                 Valge, homogeenne kreem. Alumiiniumist tuub polüpropüleenist keeratava korgiga. Iga tuub
                 sisaldab 15 g või 30 g kreemi. Iga karp sisaldab ühte tuubi.

                 Müügiloa hoidja

                 UAB „Johnson & Johnson“
                 Geležinio Vilko g. 18A
                 LT-08104 Vilnius
                 Leedu


                Tootja

                 Janssen Pharmaceutica NV
                 Turnhoutseweg 30
                 B-2340 Beerse
                 Belgia


                 Lisaküsimuste tekkimisel selle ravimi kohta pöörduge palun müügiloa hoidja kohaliku esindaja
                 poole.

                 Janssen-Cilag Polska Sp. z o.o. Eesti filiaal
                 Lõõtsa 2
                 Tallinn 11415
                 Tel: +372 617 7410


                 Infoleht on viimati kooskõlastatud oktoobris 2011
