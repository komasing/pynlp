

                             PAKENDI INFOLEHT: INFORMATSIOON KASUTAJALE

                                          DALACIN 20 mg/g vaginaalkreem
                                                   Klindamütsiin

              Enne ravimi kasutamist lugege hoolikalt infolehte.
              -     Hoidke infoleht alles, et seda vajadusel uuesti lugeda.
              -     Kui teil on lisaküsimusi, pidage nõu oma arsti või apteekriga.
              -     Ravim on välja kirjutatud teile. Ärge andke seda kellelegi teisele. Ravim võib olla neile
                     kahjulik, isegi kui haigussümptomid on sarnased.
              -     Kui ükskõik milline kõrvaltoimetest muutub tõsiseks või kui te märkate mõnda kõrvaltoimet,
                     mida selles infolehes ei ole nimetatud, palun rääkige sellest oma arstile või apteekrile.


              Infolehes antakse ülevaade:
              1.  Mis ravim on Dalacin vaginaalkreem ja milleks seda kasutatakse
              2.  Mida on vaja teada enne Dalacin vaginaalkreemi kasutamist
              3.  Kuidas Dalacin vaginaalkreemi kasutada
              4.  Võimalikud kõrvaltoimed
              5.  Kuidas Dalacin vaginaalkreemi säilitada
              6.  Lisainfo



              1.   MIS RAVIM ON DALACIN VAGINAALKREEM JA MILLEKS SEDA
                   KASUTATAKSE

              Ravimi toimeaine klindamütsiin on poolsünteetiline antibiootikum, mis avaldab toimet
              mikroorganismidesse, mis põhjustavad bakteriaalset vaginoosi ehk tupepõletikku. Bakteriaalse
              vaginoosi peamiseks tundemärgiks on iseloomuliku lõhnaga vesine hall või piimjas tupevoolus.
              Dalacin vaginaalkreemi kasutatakse klindamütsiinile tundlike mikroorganismide poolt põhjustatud
              tupe infektsioonide raviks.


              2.   MIDA ON VAJA TEADA ENNE DALACIN VAGINAALKREEMI KASUTAMIST

              Ärge kasutage Dalacin vaginaalkreemi
              -     kui te olete allergiline (ülitundlik) klindamütsiini, linkomütsiini või Dalacin vaginaalkreemi
                     mõne koostisosa suhtes.
              -     kui teil on varem olnud põletikuline soolehaigus või antibiootikumide tarvitamisega seotud
                     jämesoolepõletik.

              Eriline ettevaatus on vajalik ravimiga Dalacin vaginaalkreem
              -     kui teil on esinenud rasket vesist kõhulahtisust (koliiti);
              -     kui kõhulahtisus tekib ravi ajal Dalacin vaginaalkreemiga (võtke ühendust arstiga);
              -     kui te olete rase või arvate, et võite olla rase;
              -     kui te toidate last rinnaga;
              -     ravi ajal tuleb hoiduda vaginaalsest vahekorrast ning tuppe paigaldavate vahendite (nt
                     tampoonide) ja spetsiaalsete pesemisvahendite kasutamisest;
              -     kuna ravim sisaldab aineid, mis võivad kahjustada kondoome või vaginaalseid
                     rasestumisvastaseid kilesid, mistõttu nende kontratseptiivne efektiivsus ja kaitse sugulisel teel
                     ülekanduvate haiguste suhtes võib väheneda. Sellest tingitult ei ole ravi ajal Dalacin
                     vaginaalkreemiga soovitav kasutada rasestumisvastaste vahenditena kondoome ja
                     kontratseptiivseid diafragmasid (kilesid).

              Vaginaalkreemi kasutamine võib põhjustada pärmseente vohamist.


                                                         1


             Kasutamine koos teiste ravimitega
              Palun informeerige oma arsti või apteekrit kui te kasutate või olete hiljuti kasutanud mingeid muid
              ravimeid, kaasa arvatud ilma retseptita ostetud ravimeid.

              Dalacin vaginaalkreemi kasutamine koos toidu ja joogiga
              Ravimi imendumine ei sõltu toidust.

              Rasedus ja imetamine
              Enne ravimi kasutamist pidage nõu oma arsti või apteekriga.
              Kuna ei ole adekvaatseid uuringuid ravimi kasutamisest raseduse esimesel trimestril, ei soovitata sel
              perioodil Dalacin vaginaalkreemi kasutada, mistõttu kasutamine võib toimuda ainult äärmisel
              vajadusel. Ravimi kasutamine raseduse teisel ja kolmandal trimestril (kolmandikul) ei oma tõenäoliselt
              kahjulikku toimet lootele. Kui te olete rase või planeerite rasestuda, informeerige sellest oma arsti.

              Informeerige kindlasti arsti, kui toidate rinnaga imikut. Kuna ei ole teada, kas tupesiseselt manustatud
              klindamütsiin eritub rinnapiima, ei ole imetamise ajal Dalacin vaginaalkreemi kasutamine näidustatud,
              mistõttu tuleb langetada otsus, kas katkestada rinnaga toitmine või lõpetada ravimi kasutamine.

              Autojuhtimine ja masinatega töötamine
              Dalacin vaginaalkreemi toimet autojuhtimise ja masinatega töötamise võimele ei ole süstemaatiliselt
              uuritud.


              3.   KUIDAS DALACIN VAGINAALKREEMI KASUTADA

              Kasutage Dalacin vaginaalkreemi alati täpselt nii, nagu arst on teile rääkinud. Kui teil on tunne, et
              Dalacin vaginaalkreemi toime on liiga tugev või liiga nõrk, pidage nõu oma arstiga.
              Tavaline annus on 1 aplikaatoritäis vaginaalkreemi (sisaldab 5 g kreemi, milles on ca 100 mg
              klindamütsiini) ööpäevas. Ravim manustatakse tuppe soovitavalt enne magamaminekut.
              Ravikuuri kestus on tavaliselt 3…7 järjestikust päeva.

              Manustamisjuhis:
              1.   Eemaldage kreemituubilt kork.
              2.   Keerake plastmassist aplikaator kreemituubi peenemasse otsa.
              3.   Keerake tuubi põhjast, pigistage ettevaatlikult ravim aplikaatorisse. Aplikaator on täidetud, kui
                   tema kolb jõuab pidurduspunktini.
              4.   Keerake aplikaator tuubi küljest lahti ning asetage tuubile kork tagasi.
              5.   Heitke selili ning hoides kindlalt kinni aplikaatori korpusest, viige aplikaator tuppe nii kaugele
                   kui te saate, ilma et tekiks ebamugavustunnet.
              6.   Vajutage aeglaselt kolvile seni, kuni see peatub ja aplikaator on tühjenenud.
              7.   Eemaldage aplikaator ettevaatlikult tupest ning visake see minema.

              Kui teil on lisaküsimusi selle ravimi kasutamise kohta, pidage nõu oma arsti või apteekriga.

              Kui te kasutate Dalacin vaginaalkreemi rohkem kui ette nähtud
              Kui olete mingil põhjusel kasutanud liiga palju vaginaalkreemi, rääkige sellest arstile.
              Ärge kasutage rohkem vaginaalkreemi, kui arst on teile määranud.

              Kui te unustate Dalacin vaginaalkreemi kasutada
              Ärge manustage kahekordset annust, kui vaginaalkreem jäi eelmisel korral kasutamata
              Kui see meenub teile mõne tunni möödudes, sisestage vaginaalkreem koheselt.
              Kui hakkab lähenema uue vaginaalkreemi kasutamise aeg, jätke vahelejäänud vaginaalkreemi kogus
              kasutamata ning sisestage järgmine tavapärasel ajal.


              4.   VÕIMALIKUD KÕRVALTOIMED


                                                         2


             Nagu kõik ravimid, võib ka Dalacin vaginaalkreem põhjustada kõrvaltoimeid, kuigi kõigil neid ei teki.

              Kõrvaltoimed võivad olla järgmised: tupeseen, tupepõletik, vulva ärritusnähud, seeninfektsioon,
              kuseteede infektsioon, nahakandidoos, ülemiste hingamisteede infektsioon, peapööritus, peavalu,
              pearinglus, maitsemuutused, kõhuvalu, kõhukrambid, suulehk, põletikuline turse manustamiskohal,
              valu manustamiskohal, iiveldus, oksendamine, kõhulahtisus, kõhukinnisus, seedehäired, kõhupuhitus,
              allergilised reaktsioonid, nahakihelus, nahalööve, nõgestõbi, nahapunetus, kilpnäärme liigtalitlus,
              seljavalu, menstruaalhäire, tupevalu, menstruatsiooniväline ebaregulaarne või kauakestev
              emakaverejooks, vaginaalne voolus, endometrioos, valulik urineerimine, ninaverejooks.
              Kõrvaltoimete (sh siin nimetamata) ilmnemisel konsulteerige arstiga.
              Kui teil tekib raske või kaua kestev kõhulahtisus, peate pöörduma arsti poole.

              Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida
              selles infolehes ei ole nimetatud, palun rääkige sellest oma arstile või apteekrile.


              5.   KUIDAS DALACIN VAGINAALKREEMI SÄILITADA

              Hoida laste eest varjatud ja kättesaamatus kohas.

              Hoida temperatuuril kuni 25°C.

              Ärge kasutage Dalacin vaginaalkreemi pärast kõlblikkusaega, mis on märgitud pakendil.
              Kõlblikkusaeg viitab kuu viimasele päevale.

              Ravimeid ei tohi ära visata kanalisatsiooni kaudu ega koos majapidamisprügiga. Küsige oma
              apteekrilt, kuidas hävitatakse ravimeid, mida enam ei vajata. Need meetmed aitavad kaitsta keskkonda.


              6.   LISAINFO

              Mida Dalacin vaginaalkreem sisaldab

              -     Toimeaine on klindamütsiin. 1 g vaginaalkreemi sisaldab 20 mg klindamütsiini
                     (klindamütsiinfosfaadina).
              -     Abiained on sorbitaanmonostearaat, polüsorbaat 60, propüleenglükool, steariinhape,
                     tsetostearüülalkohol, tsetüülpalmitaat, mineraalõli, bensüülalkohol, puhastatud vesi.

              Kuidas Dalacin vaginaalkreem välja näeb ja pakendi sisu

              Laminaattuub polüpropüleenist korgiga, 40 g;7 aplikaatorit pakendis.

              Müügiloa hoidja ja tootja

              Müügiloa hoidja
              Pfizer Enterprises SARL
              Rond-Point du Kirchberg
              51, Avenue J.F. Kennedy
              L-1855 Luksemburg

              Tootjad
              Pfizer Manufacturing Belgium N.V.
              Rijksweg 12
              B-2870 Puurs
              Belgia

              Pfizer Service Company BVBA

                                                         3


             Hoge Wei 10
              1930 Zaventem
              Belgia

              Lisaküsimuste tekkimisel selle ravimi kohta pöörduge palun müügiloa hoidja kohaliku esindaja poole.

              Pfizer Luxembourg SARL Eesti filiaal
              Pirita tee 20
              10127 Tallinn
              Tel. 6 405 328
              Faks 6 405 327

              Infoleht on viimati kooskõlastatud märtsis 2011







































                                                         4
