

                               PAKENDI INFOLEHT: INFORMATSIOON KASUTAJALE

                                                        Raniberl
                                          300 mg õhukese polümeerikattega tabletid
                                                   Toimeaine: ranitidiin

                   Enne ravimi võtmist lugege hoolikalt infolehte.
                   -  Hoidke infoleht alles, et seda vajadusel uuesti lugeda.
                   - Kui teil on lisaküsimusi, pidage nõu oma arsti või apteekriga.
                   - Ravim on välja kirjutatud teile. Ärge andke seda kellelegi teisele. Ravim võib olla neile
                      kahjulik, isegi kui haigussümptomid on sarnased.
                   - Kui ükskõik milline kõrvaltoimetest muutub tõsiseks või kui te märkate mõnda kõrvaltoimet,
                      mida selles infolehes ei ole nimetatud, palun rääkige sellest oma arstile või apteekrile.


                   Infolehes antakse ülevaade:
                   1.   Mis ravim on Raniberl ja milleks seda kasutatakse
                   2.   Mida on vaja teada enne Raniberl`i võtmist
                   3.   Kuidas Raniberl`i võtta
                   4.   Võimalikud kõrvaltoimed
                   5.   Kuidas Raniberl`i säilitada
                   6.   Lisainfo


                1.  MIS RAVIM ON RANIBERL JA MILLEKS SEDA KASUTATAKSE

                   Raniberl vähendab maohappe kogust. See ravim kuulub niinimetatud histamiini H 2 -retseptori
                   blokaatorite rühma.

                   Raniberl`i kasutatakse:

                   -    Mao- ja kaksteistsõrmikuhaavandite raviks,
                   -    maomahla tagasivoolust söögitorru tingitud söögitoru põletiku raviks (refluksösofagiit),
                   -    Zollingeri-Ellisoni sündroomi raviks (teatud kasvaja stimulatsioonist põhjustatud
                         maohappe suurenenud hulga tagajärjel tekkinud mao- ja kaksteistsõrmiksoole haavandid).


              2.   MIDA ON VAJA TEADA ENNE RANIBERL`I VÕTMIST

                   Ärge kasutage Raniberl`i
                   -    kui te olete allergiline (ülitundlik) ranitidiini või teiste nn H 2 -retseptorite blokaatorite või
                         Raniberl`i  mõne koostisosa suhtes;
                   -    kui teil esineb selline ainevahetushaigus nagu äge porfüüria. Ranitidiin võib esile kutsuda
                         ägeda porfüüria hoogusid.

                   Eriline ettevaatus on vajalik ravimiga Raniberl
                   -    kui teil on mao- või kaksteistsõrmiksoole haavand. Teie arst teeb teile analüüsid, et
                         selgitada Helicobacter pylori bakteri olemasolu. Kui see leitakse, tuleb seda infektsiooni
                         ravida;
                   -    kui teil esineb maohaavand. Enne ravi alustamist Raniberl`i sarnaste ravimitega (nagu H 2 -
                         retseptorite blokaatorid) peab arst välistama haavandi põhjusena kasvaja. Need ravimid
                         võivad varjata maokasvaja sümptomeid ja seetõttu võib diagnoosi panemine hilineda;


                   -kui teil on neeruhaigus. Toimeaine ranitidiin võib veres koguneda, kui teie neerud ei
                         eemalda seda organismist. Seetõttu võib osutuda vajalikuks väiksema annuse kasutamine
                         (vt lõik 3 Annustamine).


                   Lapsed
                   Toimeaine suure sisalduse tõttu pole Raniberl 300 mg õhukese polümeerikattega tabletid
                   sobivad lastel ja alla 18-aastastel noorukitel kasutamiseks.

                   Võtmine koos teiste ravimitega
                   Palun informeerige oma arsti, kui te kasutate või olete hiljuti kasutanud mingeid teisi ravimeid,
                   kaasa arvatud ilma retseptita ostetud ravimeid.

                   Allpool toodud ravimite toime võib muutuda, kui neid manustatakse koos Raniberl -ga või
                   võivad need ravimid mõjustada ka Raniberl`i toimet.
                   Antatsiidid (ravimid, mida kasutatakse kõrvetiste korral) ja sukralfaat (mao- ja
                   kaksteistsõrmiksoole haavandite korral kasutatav ravim) suures annuses (2 g): nimetatud
                   ravimid võivad vähendada ranitidiini imendumist. Raniberl tuleb seetõttu manustada ligikaudu
                   2 tundi enne nimetatud ravimeid.

                   Seeninfektsioonide raviks kasutatavad preparaadid, näiteks ketokonasool: nimetatud ravimite
                   imendumine sõltub maohappe hulgast. Kui neid võetakse samal ajal ranitidiiniga, peab arst
                   arvestama nende ravimite muutunud imendumisega.

                   Suhkurtõve ravimid, mis sisaldavad toimeainena glipisiidi ja glibenklamiidi ning on mõeldud
                   vere suhkrusisalduse vähendamiseks: kui glipisiidi või glibenklamiidi võetakse samal ajal
                   ranitidiiniga, võib veresuhkrut vähendav toime tugevneda.

                   Samaaegsel kasutamisel ranitidiiniga võib väheneda atasanaviiri (HIV infektsiooni ravim) või
                   gefitiniibi (kasvajavastane ravim) sisaldus veres.

                   Rahustid ja unerohud, mis sisaldavad toimeainena midasolaami või triasolaami:
                   kooskasutamisel võib nimetatud ravimite toime Raniberl`i mõjul tugevneda.

                   Astmaravimid, mis sisaldavad toimeainena teofülliini: Raniberl ja teofülliini koosmanustamisel
                   on astmahaigetel esinenud teofülliini üleannustamise juhtumeid. Seetõttu peab teie arst
                   kontrollima teie vere teofülliinisisaldust ja vajaduse korral muutma teofülliini annust.

                   Arvestage, et kirjeldatud koostoimed võivad esineda ka siis, kui neid ravimeid on kasutatud
                   hiljuti.

                   Raniberl`i võtmine koos toidu ja joogiga
                   Raniberl`i tablette võib võtta koos toiduga või ilma.

                   Alkohol
                   Raniberl`i kasutamisel võib alkoholi toime tugevneda.

                   Rasedus
                   Enne ravimi kasutamist pidage nõu oma arsti või apteekriga.

                   Siiani saadud kogemus Raniberl`i manustamisel rasedatele ei ole näidanud kahjulikke toimeid
                   lootele ega raseduse kulule. Siiski peate alati enne ükskõik milliste ravimite kasutamist pidama
                   nõu oma arstiga.


                   Imetamine
                   Raniberl`i toimeaine (ranitidiin) eritub rinnapiima. Ei ole teada, kas see avaldab kahjulikku
                   toimet rinnapiimatoidul olevatele imikutele. Seetõttu ei tohi ettevaatuse mõttes Raniberl`i
                   rinnaga toitmise ajal kasutada.

                   Autojuhtimine ja masinatega töötamine
                   Raniberl võib põhjustada kõrvaltoimeid, mis häirivad autojuhtimise ja masinatega töötamise
                   võimet. Need kõrvaltoimed on näiteks peavalu, pearinglus, segasusseisund, rahutus ja
                   hallutsinatsioonid. Kõrvaltoimete esinemisel ärge juhtige autot ega töötage masinatega.

                   Pidage meeles, et Raniberl`i kasutamisel võib alkoholi toime tugevneda.


              3.   KUIDAS RANIBERL VÕTTA

                   Võtke Raniberl`i alati täpselt nii, nagu arst on teile rääkinud. Kui te ei ole milleski kindel,
                   pidage nõu oma arsti või apteekriga.

                   Neelake tablett tervelt alla koos piisava koguse vedelikuga (eelistatavalt klaasi veega).
                   Raniberl`i tablette võib võtta koos toiduga või ilma.

                   Täiskasvanutel  kasutatakse järgnevaid annuseid

                   Maohaavandite raviks
                   Üks Raniberl õhukese polümeerikattega tablett pärast õhtusööki või enne magamaminekut.
                   Ravi kestab tavaliselt 4…8 nädalat.

                   Maomahla tagasivoolust söögitorru tingitud söögitoru põletiku raviks (refluksösofagiit)
                   Üks Raniberl`i õhukese polümeerikattega tablett pärast õhtusööki või enne magamaminekut.
                   Ravi kestus on tavaliselt 8…12 nädalat.

                   Zollingeri-Ellisoni sündroomi raviks
                   Ravi alustatakse ühe ranitidiini 150 mg tabletiga kolm korda päevas. Selle annuse võtmiseks
                   kirjutatakse teile välja spetsiaalselt 150 mg ranitidiini sisaldavad õhukese polümeerikattega
                   tabletid.
                   Vajaduse korral võib arst suurendada annust kuni kahe või kolme Raniberl 300mg õhukese
                   polümeerikattega tabletini päevas. Pärast mao happesuse määramist võib arst annust veelgi
                   suurendada (kasutatud kuni 6 g ranitidiini päevas).

                   Neerufunktsiooni kahjustusega täiskasvanute puhul kasutatakse järgmisi annuseid.
                   Keskmise raskuse ja raske neerufunktsiooni häirega patsientidel (kreatiniini kliirens alla 50 ml
                   minutis) võib toimeaine (ranitidiin) veres kuhjuda. Need patsiendid peavad kasutama 150 mg
                   suurust päevaannust. Selle annuse võtmiseks kirjutatakse teile välja spetsiaalselt 150 mg
                   ranitidiini sisaldavad õhukese polümeerikattega tabletid.
                   Seetõttu ei ole toimeaine suure sisalduse tõttu nendel patsientidel lubatud Raniberl 300mg
                   õhukese polümeerikattega tablette kasutada.

                   Lapsed
                   Suure toimeainesisalduse tõttu ei sobi Raniberl 300mg õhukese polümeerikattega tabletid
                   manustamiseks lastele ja alla 18-aastastele noorukitele.

                   Kui te võtate Raniberli rohkem kui ette nähtud


                   Raniberl on väga spetsiifilise toimega ja olulisi probleeme üleannustamise korral oodata ei ole.
                   Siiski rääkige üleannustamise korral sellest kohe oma arstile, et ta saaks määrata edasise ravi.


              4.   VÕIMALIKUD KÕRVALTOIMED

                   Nagu kõik ravimid, võib ka Raniberl põhjustada kõrvaltoimeid, kuigi kõigil neid ei teki.

                   Ranitidiini kliinilistes uuringutes ja selle toimeaine igapäevastel kasutajatel on täheldatud
                   järgnevaid kõrvaltoimeid.

                   Aeg-ajalt esinevad kõrvaltoimed (1 kuni 10 kasutajal 1000st)

                   Närvisüsteemi häired: peavalu, väsimus, pearinglus.
                   Seedetrakti häired: kõhulahtisus, kõhukinnisus, halb enesetunne (iiveldus).
                   Naha ja nahaaluskoe kahjustused: nahalööve.
                   Maksa ja sapiteede häired: mööduvad muutused maksaensüümide aktiivsuses.

                   Harva esinevad kõrvaltoimed (1 kuni 10 kasutajal 10 000st)

                   Silma kahjustused: nägemise hägustumine.
                   Seedetrakti häired: äge kõhunäärmepõletik (pankreatiit).
                   Neerude ja kuseteede häired: plasma kreatiniinisisalduse suurenemine (neerufunktsiooni
                   hindamiseks kasutatav väärtus).
                   Naha ja nahaaluskoe kahjustused: teatud liiki nahalööve (multiformne erüteem), sügelus.
                   Lihas-skeleti ja sidekoe kahjustused: liigesevalu (artralgia), lihasvalu (müalgia).
                   Maksa ja sapiteede häired: maksapõletik (hepatiit) koos kollasusega või ilma.

                   Väga harva esinevad kõrvaltoimed (vähem kui 1 kasutajal 10 000st)

                   Südame häired, vaskulaarsed häired: südame rütmihäired (tahhükardia, bradükardia ja
                   atrioventrikulaarne blokaad), veresoonte põletik (vaskuliit).
                   Vere ja lümfisüsteemi häired: vere vormelementide arvu muutused, nagu leukotsütopeenia
                   ja/või trombotsütopeenia, agranulotsütoos või pantsütopeenia (ühe, mitme või kõikide vere
                   vormelementide liikide arvu vähenemine), vahel koos luuüdi hüpoplaasia või aplaasiaga (luuüdi
                   hävinemine).
                   Närvisüsteemi häired: tugev peavalu, tahtele allumatud liigutused.
                   Neerude ja kuseteede häired: neerupõletik (interstitsiaalne nefriit).
                   Naha ja nahaaluskoe kahjustused: juuste väljalangemine.
                   Reproduktiivse süsteemi ja rinnanäärme häired: rindade valulikkus ja suurenemine meestel,
                   libiido vähenemine ja erektsiooniprobleemid.
                   Immuunsüsteemi häired: ägedad allergilised reaktsioonid, näiteks eosinofiilia (muutused teatud
                   vereväärtustes), nahalööve, palavik, vererõhu langus, näo turse, neelamisraskused,
                   hingamisraskused, valu rindkeres, allergiline tsirkulatoorne šokk.
                   Psühhiaatrilised häired: segasusseisundid ja rahutus, hallutsinatsioonid, depressioon.

                   Kui ükskõik milline kõrvaltoimetest muutub tõsiseks või kui märkate mõnda
                   kõrvaltoimet, mida selles infolehes ei ole nimetatud, palun rääkige sellest oma arstile või
                   apteekrile.


              5.   KUIDAS RANIBERL SÄILITADA


                   Hoida temperatuuril alla 25 °C.
                   Hoida laste eest varjatud ja kättesaamatus kohas.

                   Ärge kasutage Raniberl`i pärast kõlblikkusaega, mis on märgitud blistril ja välispakendil.
                   Kõlblikkusaeg viitab kuu viimasele päevale.


              6.   LISAINFO

                   Mida Raniberl sisaldab

                   Toimeaine on ranitidiinvesinikkloriid.

                   Iga õhukese polümeerikattega tablett sisaldab:
                   335 mg ranitidiinvesinikkloriidi (võrdne 300 mg ranitidiiniga).

                   Abiained on:
                   mikrokristalliline tselluloos, kopovidoon, kolloidne veevaba ränidioksiid, magneesiumstearaat,
                   hüpromelloos, polü[butüülmetakrülaat, (2-dimetüülaminoetüül)metakrülaat, metüülmetakrülaat]
                   (1 : 2 : 1), 150 000; titaandioksiid (E171), kollane raudoksiid (E172), talk, makrogool 6000.

                   Kuidas Raniberl välja näeb ja pakendi sisu

                   Kahvatukollased kuni helekollased piklikud õhukese polümeerikattega tabletid, mille mõlemal
                   küljel on poolitusjoon.
                   Märkus. Poolitusjoon on ainult poolitamise kergendamiseks, et hõlbustada ravimi allaneelamist,
                   mitte tableti jagamiseks võrdseteks annusteks.

                   Raniberl 300mg on saadaval pakenditena, milles on 20 või 50 õhukese polümeerikattega
                   tabletti.
                   Kõik pakendi suurused ei pruugi olla müügil.


                   Müügiloa hoidja ja tootja:

                   BERLIN-CHEMIE AG (MENARINI GROUP)
                   Glienicker Weg 125
                   12489 Berliin, Saksamaa

                   Lisaküsimuste tekkimisel selle ravimi kohta pöörduge palun müügiloa hoidja kohaliku esindaja
                   poole.
                   OÜ Berlin-Chemie Menarini Eesti
                   Paldiski mnt. 27/29
                   Tallinn 10612
                   Eesti
                   Tel: 667 5001


                   Infoleht on viimati kooskõlastatud septembris 2010
