1. RAVIMPREPARAADI NIMETUS

Duracef, 1 g lahustuvad tabletid
Duracef 250 mg kõvakapslid
Duracef 500 mg kõvakapslid
Duracef 250 mg / 5 ml suukaudse suspensiooni pulber


2. KVALITATIIVNE JA KVANTITATIIVNE KOOSTIS

Duracef 1 g lahustuv tablett sisaldab tsefadroksiilmonohüdraati koguses, mis vastab 1 g
tsefadroksiilile.
Duracef 250 mg kõvakapsel sisaldab tsefadroksiilmonohüdraati koguses, mis vastab 250 mg
tsefadroksiilile. Sisaldab 2,76 mg laktoosmonohüdraati kõvakapsli kohta. Abiainete täielik loetelu vt
lõik 6.1.
Duracef 500 mg kõvakapsel sisaldab tsefadroksiilmonohüdraati koguses, mis vastab 500 mg
tsefadroksiilile. Sisaldab 5,51 mg laktoosmonohüdraati kõvakapsli kohta. Abiainete täielik loetelu vt
lõik 6.1.
Duracef 250 mg / 5 ml suukaudse suspensiooni pulber sisaldab tsefadroksiilmonohüdraati koguses,
mis vastab 250 mg tsefadroksiilile 5 ml valmis suspensioonis. Üks annus (5 ml) valmis suspensiooni
sisaldab 2,574 g sahharoosi. Abiainete täielik loetelu vt lõik 6.1.

Tsefadroksiil
INN. Cefadroxilum


3. RAVIMVORM

Lahustuv tablett. Valge või kreemikasvalge ümmargune viltuse servaga lame tablett.
Kõvakapsel.
Suukaudse suspensiooni pulber.


4. KLIINILISED ANDMED

4.1 Näidustused

Tsefadroksiilile tundlike mikroorganismide poolt põhjustatud infektsioonid: tonsillofarüngiit, luude ja
liigeste infektsioon, naha ja pehmete kudede infektsioon, kuseteede infektsioon.
Kliiniliselt oluline toimespekter: Escherichia coli (kuseteede infektsiooni korral), Klebsiella
(kuseteede infektsiooni korral), Proteus mirabilis (kuseteede infektsiooni korral), Staphylococcus
(välja arvatud metitsilliinresistentne Staphylococcus aureus ja metitsilliinresistentne Staphylococcus
epidermidis), Streptococcus (välja arvatud penitsilliinresistentne Streptococcus pneumoniae).
Märkus: enne ravi alustamist ja ravi ajal tuleb teha külvid ja määrata tekitajate ravimitundlikkus.
Vajadusel tuleb teha ka neerufunktsiooni uuringud. Kirurgiliste infektsioonide korral tuleb viia läbi
vajalikud kirurgilised protseduurid.
Märkus: reumatismi profülaktikas on efektiivseks osutunud ainult intramuskulaarselt manustatud
penitsilliin. Üldjuhul on Duracef tõhus neelu saneerimisel streptokokkidest. Andmed Duracef'i
efektiivsusest reumatismi profülaktikaks puuduvad.

4.2 Annustamine ja manustamisviis

Duracef'i manustatakse 1…2 korda päevas, olenevalt infektsiooni tüübist ja raskusest (vt tabel).
Ravi tuleb jätkata vähemalt 48…72 tundi pärast infektsiooni sümptomite kadumist või infektsioonist
paranemist.

β-hemolüütilisest streptokokist põhjustatud infektsioonide ravi peab kestma vähemalt 10 päeva.
Rasked infektsioonid (osteomüeliit) võivad vajada 4…6 nädalast ravi. Duracef'i võib manustada
olenemata söögiaegadest, sest toit ei mõjuta ravimi biosaadavust.

Täiskasvanud ja üle 12-aastased lapsed (kehakaaluga üle 40 kg)
 Näidustus(ed)                               Ööpäevane annus
 Tüsistumata alumiste kuseteede              1…2 g
 infektsioonid
 Teised kuseteede infektsioonid              2g
 Naha ja pehmete kudede infektsioonid        1g
 Farüngiit* ja tonsilliit                    1g
 Ülemiste ja alumiste hingamisteede
 infektsioonid:
        kerged                               1g
        mõõdukad kuni rasked                 1…2 g
 Osteomüeliit ja septiline artriit           2g
* A-grupi-β-hemolüütilisest streptokokist põhjustatud infektsiooni korral peab ravi kestma vähemalt
10 päeva.

Lapsed
Laste tavaline annus on 25…50 mg/kg ööpäevas (osteomüeliidi ja septilise artriidi korral 50 mg/kg
päevas) manustatakse kahes võrdses osas, farüngiidi, tonsilliidi või impetiigo korral ühekordse
annusena päevas.
β-hemolüütilisest streptokokist põhjustatud infektsiooni korral tuleb Duracef'i manustada terapeutilises
annuses vähemalt 10 päeva.

Neerupuudulikkusega patsiendid
Neerufunktsiooni häiretega patsientidel (kreatiniinikliirens < 50 ml/min), tuleb Duracef'i annust
kohandada vastavalt kreatiniinikliirensile:
 Kreatiniini kliirens   Kreatiniini sisaldus            Algannus Säilitusannus Manustamisintervall
 (ml/min)               seerumis (µmol/l)
 50…12                  50...85                         1g          500 mg         12 tundi
 10...25                85...200                        1g          500 mg         24 tundi
 0...10                 < 200                           1g          500 mg         36 tundi

Kliinilistes uuringutes 5 anuurilise patsiendiga on näidatud, et 1 g suukaudse annuse järgselt eritub
6...8 tunnise hemodialüüsi käigus keskmiselt 63% annusest.

4.3 Vastunäidustused

Ülitundlikkus tsefadroksiili, ravimi ükskõik millise abiaine või tsefalosporiinide suhtes.

4.4 Hoiatused ja ettevaatusabinõud kasutamisel

Enne ravi alustamist Duracef'iga tuleb hoolikalt selgitada, kas patsiendil ei ole varem esinenud
allergiat Duracef'i, teiste tsefalosporiinide, penitsilliini või teiste ravimite suhtes. Kui seda ravimit
manustatakse penitsilliin-tundlikule patsiendile, tuleb olla ettevaatlik, sest ristuva tundlikkuse
esinemine β-laktamaas antibiootikumide vahel on kindlalt tõestatud ja see võib ilmneda kuni 10%
penitsilliin-tundlikest patsientidest. Kui Duracef'i manustamisel ilmneb ülitundlikkus, tuleb ravimi
manustamine katkestada. Raske allergiline reaktsioon võib vajada intensiivravi.

Pseudomembranoosset koliiti on kirjeldatud peaaegu kõigi antibakteriaalsete ainete korral, kusjuures
see võib varieeruda kergest vormist eluohtlikuni. Seetõttu tuleb pseudomembranoosse koliidi
võimalusega arvestada patsientidel, kellel tekib ravimi manustamise järgselt kõhulahtisus. Pärast
koliidi diagnoosimist tuleb määrata vastav ravi.
Duracef'i (tsefadroksiili) tuleb kasutada ettevaatlikult nõrgenenud neerufunktsiooniga haigetel (vt lõik
4.2). Patsiendil, kellel esineb või kellel kahtlustatakse neerupuudulikkust tuleb enne ravi alustamist ja
ravi ajal teostada vajalikud kliinilised ja laboruuringud.

Duracef'i pikaajalisel kasutamisel võib haige koloniseeruda ravimile mittetundlike
mikroorganismidega. Patsiendi hoolikas jälgimine on hädavajalik. Kui ravi käigus tekib
superinfektsioon, tuleb raviskeemis teha vajalikud muudatused.

Ravi käigus tsefalosporiinidega on kirjeldatud otsese Coombs'i testi muutumist positiivseks.
Hematoloogiliste või transfusiooni cross-matching uuringutes, kui antiglobuliini test tehakse
väiksemal poolel või Coombs'i testi tulemuste tõlgendamisel vastsündinutel, kelle ema on enne
sünnitamist kasutanud tsefalosporiine, tuleb arvestada, et positiivne Coombs'i test võib olla
põhjustatud ravimist.

Ettevaatusega tuleb Duracef'i määrata patsientidele, kellel on anamneesis esinenud seedetrakti haigus,
eeskätt koliit.

Laktoos: Kõvakapslid sisaldavad laktoosi. Harvaesineva päriliku galaktoositalumatuse häirete,
laktaasipuudulikkuse või glükoosi-galaktoosi puuduliku imendumisega patsiendid ei tohi seda ravimit
kasutada.

Diabeet: suukaudse suspensiooni graanulitest valmistatud suspensiooni 5 ml annus sisaldab 2,574 g
sahharoosi. Diabeediga patsiendid peavad sellega kindlasti arvestama. Patsiendid harva esineva
päriliku fruktoosi talumatuse, glükoosi-galaktoosi malabsorbtsiooni või sahharaas isomaltaasi
puudulikkusega ei tohi seda ravimit kasutada.

4.5 Koostoimed teiste ravimitega ja muud koostoimed

Koostoimeid ei ole uuritud.

4.6 Rasedus ja imetamine

Hiirtel ja rottidel läbi viidud reproduktsiooniuuringutes 11-kordse inimesel kasutatava annusega, ei
täheldatud mingeid tsefadroksiilist põhjustatud fertiilsuse muutusi või lootekahjustusi. Kontrollitud ja
adekvaatseid uuringuid rasedatel naistel ei ole teostatud. Kuna loomadel läbiviidud
reproduktiivsusuuringud ei kajasta alati võimalikke mõjutusi inimesel, võib antud ravimit kasutada
raseduse ajal ainult äärmise vajaduse korral.

Tsefadroksiil eritub rinnapiima; seetõttu nõuab ravimi kasutamine rinnaga toitvatel emadel ettevaatust.

4.7 Toime reaktsioonikiirusele

Duracef ei oma märkimisväärset toimet autojuhtimise ja masinate käsitsemise võimele.

4.8 Kõrvaltoimed

Tsefadroksiili kõrvaltoimed on samasugused kui teistel tsefalosporiinidel.

Seedetrakti häired: Antibiootikumravi käigus või selle järgselt võivad ilmneda pseudomembranoosse
koliidi sümptomid. Harva on kirjeldatud iiveldust, oksendamist ja düspepsiat. Ravimi manustamisel
koos toiduga väheneb seedetrakti kõrvaltoimete raskus, imendumist see ei mõjusta. Esinenud on ka
kõhulahtisust.

Ülitundlikkus: Sarnaselt teiste tsefalosporiinidega on kirjeldatud allergilisi reaktsioone: palavik,
sügelemine, lööve, urtikaaria ja angioödeem. Need reaktsioonid mööduvad tavaliselt ravi
katkestamisel. Harva on tekkinud erythema multiforme, Stevens-Johnson'i sündroom, seerumtõbi ja
anafülaksia.
Teised reaktsioonid: Sügelus genitaalide piirkonnas, genitaalide kandidoos, kolpiit, artralgia,
mõõdukas mööduv neutropeenia ja vähene seerumi transaminaaside aktiivsuse suurenemine. Sarnaselt
teiste tsefalosporiinidega on harva täheldatud trombotsütopeeniat ja agranulotsütoosi.

4.9 Üleannustamine

Uuringu andmetel, mis viidi läbi alla 6-aastastel lastel, kes olid võtnud kuni 250 mg/kg penitsilliini või
tsefalosporiini derivaate kinnitasid, et alla 250 mg/kg tsefalosporiini koguse alla neelamine (so 5...10
kordne soovitatud annus) ei ole seotud tõsiste tagajärgedega. Jälgimine ning toetav ravi on vajalikud.
72-tunnise jälgimise kestel ei tekkinud enamikul lastest mingeid sümptomeid. Mõnel kirjeldati
seedetrakti häireid ja löövet. Suuremate kui 250 mg/kg annuste puhul teostada maoloputus või kutsuda
esile oksendamine.
Ravimi eemaldamise kohta hemodialüüsil vt lõik 4.2.


5. FARMAKOLOOGILISED OMADUSED

5.1 Farmakodünaamilised omadused

Farmakoterapeutiline grupp: esimese põlvkonna tsefalosporiinid.
ATC-kood: J01DB05.

Mikrobioloogia. In vitro uuringud näitavad, et tsefalosporiinid pärsivad rakuseina sünteesi ja on
bakteritsiidse toimega. In vitro on Duracef aktiivne järgmiste mikroorganismide suhtes:
β-hemolüütiline streptokokk, Streptococcus pneumoniae (välja arvatud penitsilliinresistentne
Streptococcus pneumoniae), stafülokokid, kaasa arvatud koagulaas-positiivsed, koagulaas-negatiivsed
ja penitsillinaasi produtseerivad tüved (välja arvatud metitsilliinresistentne Staphylococcus aureus ja
metitsilliinresistentne Staphylococcus epidermidis), Escherichia coli, Proteus mirabilis, Klebsiella
spp, Moraxella (Branhamella) catarrhalis, Bacteroides spp (kaasaarvatud Bacteroides fragilis).
Teiste tundlike gramnegatiivsete bakterite mõned tüved, Haemophilus influenzae, Salmonella spp ja
Shigella spp on samuti tundlikud.
NB! Enamik enterokokke (Enterococcus faecalis ja E. faecium) on Duracef'ile resistentsed. Duracef ei
oma aktiivsust enamike Enerobacter liikide, Morganella morganii (tuntud ka, kui Proteus morganii)
ja Proteus vulgaris'e tüvede suhtes. Ta ei oma aktiivsust Pseudomonas liikide ja Acinetobacter
calcoaceticus'e suhtes.

5.2 Farmakokineetilised omadused

Duracef imendub pärast suukaudset manustamist kiiresti. Pärast 500 mg või 1 g ühekordse suukaudse
annuse manustamist oli keskmine Cmax seerumis vastavalt 16 või 28 µg/ml. Ravimi sisaldus oli
seerumis määratav kuni 12 tundi pärast manustamist. 24 tunni jooksul eritub üle 90% annusest
muutumatult uriiniga. 500 mg ühekordse annuse suukaudse manustamise järgselt on maksimaalne
kontsentratsioon uriinis ligikaudu 1800 µg/ml. Annuse suurendamine suurendab tavaliselt
proportsionaalselt ka tsefadroksiili kontsentratsiooni uriinis.
Antibiootikumi kontsentratsioon uriinis püsis pärast 1 g manustamist 20…22 tundi üle kuseteede
tundlike patogeenide MIC väärtuse.

5.3 Prekliinilised ohutusandmed

Kantserogeensus/mutageensus ja fertiilsuse kahjustumine. Pikaajalised uuringud ei ole näidanud
ravimi kantserogeensust. Geneetilise toksilisuse uuringuid ei ole teostatud.


6. FARMATSEUTILISED ANDMED

6.1 Abiainete loetelu

Lahustuvad tabletid:
magneesiumsteraat
mikrokristalne tselluloos
polüplasdoon
amooniumglütsirisinaat
sidruniaroom
kunstlik vaarikaaroom
maasikaaroom
sweetener 2023
guaarkummi.

Kõvakapslid:
magneesiumsteraat
ränidioksiid
laktoos

Suukaudse suspensiooni pulber:
naatriumbensoaat
xanthan-gum
Tween-40 (polüoksütüleensorbitaanmonopalmitaat)
kunstlik vaarika aroom
sidruni aroom
kunstlik maasika aroom
Permaseal Refraichissement aroom
titaandioksiid
sahharoos

6.2 Sobimatus

Ei ole kohaldatav.

6.3 Kõlblikkusaeg

Lahustuvad tabletid: 2 aastat.
Kõvakapslid: 3 aastat.
Suukaudse suspensiooni pulber: 3 aastat. Kasutamisvalmis suspensioon säilib 7 päeva
toatemperatuuril või 14 päeva külmkapi temperatuuril (2...8°C).

6.4 Säilitamise eritingimused

Hoida toatemperatuuril kuni 25°C.

Manustamiskõlblikuks muudetud suukaudse suspensiooni säilitamistingimusi vt lõik 6.3.

6.5 Pakendi iseloomustus ja sisu

1 g lahustuvad tabletid fooliumpakendis, 10 tabletti karbis.
250 mg või 500 mg kõvakapslid, 12 kõvakapslit blisterpakendis.
250 mg/5 ml suukaudse suspensiooni pulber: 60 ml või 100 ml purk.

Kõik pakendi suurused ei pruugi olla müügil.


6.6 Erinõuded hävitamiseks
Lahustuvad tabletid. Pärast vabastamist fooliumist lahustada tablett 120 ml vees. Tablett lahustub
30…60 sekundiga. Lahust tuleb hoolikalt segada ning juua täielikult. Tablett tuleb lahustada vahetult
enne kasutamist.

Suukaudne suspensioon. Raputada või koputada purki, et pulber muutuks kohevaks. Lisada vajaminev
kogus vett (vt allpool) kahes osas. Loksutada purki ettevaatlikult pärast vee lisamist. Kui lahus on
valmistatud nagu kirjeldatud, sisaldab valmis lahuse iga 5 ml vastavalt 250 mg tsefadroksiili
(monohüdraadina).
 Pudeli suurus              Lahjendamiseks vajalik vee kogus
 100 ml                     67 ml
 60 ml                      40 ml

Enne kasutamist loksutada purki. Hoida purk tihedalt suletuna. Kasutamata jäänud lahus tuleb
hävitada 7 päeva möödudes, kui säilitati toatemperatuuril või 14 päeva pärast, kui säilitati külmikus.


7. MÜÜGILOA HOIDJA

Bristol-Myers Squibb Gyógyszerkereskedelmi Kft.
Lövőház u. 39
1024, Budapest
Ungari


8. MÜÜGILOA NUMBER

Duracef 1 g lahustuvad tabletid: 152096
Duracef 250 mg kõvakapslid: 166697
Duracef 500 mg kõvakapslid: 166797
Duracef 250 mg / 5 ml suukaudse suspensiooni pulber: 166497


9. ESMASE MÜÜGILOA VÄLJASTAMISE/MÜÜGILOA UUENDAMISE KUUPÄEV

Duracef 1 g lahustuvad tabletid: 18.12.1996 / 08.02.2002 / 15.06.2007
Duracef 250 mg kõvakapslid: 09.05.1997 / 16.08.2002 / 15.06.2007
Duracef 500 mg kõvakapslid: 09.05.1997 / 16.08.2002 / 15.06.2007
Duracef 250 mg / 5 ml suukaudse suspensiooni pulber: 09.05.1997 / 16.08.2002 / 15.06.2007


10. TEKSTI LÄBIVAATAMISE KUUPÄEV

Ravimiametis kinnitatud mais 2008