RAVIMI OMADUSTE KOKKUVÕTE

1.    RAVIMPREPARAADI NIMETUS

DALACIN T, 10 mg/ml nahalahus


2.    KVALITATIIVNE JA KVANTITATIIVNE KOOSTIS

1 ml lahust sisaldab 10 mg klindamütsiini (klindamütsiinfosfaadina).
INN. Clindamycinum

Abiainete täielik loetelu vt lõik 6.1.


3.    RAVIMVORM

Nahalahus.


4.    KLIINILISED ANDMED

4.1   Näidustused

Papulopustuloosse akne paikne ravi.
Antimikroobsete ravimite määramisel tuleb järgida kohalikke juhiseid.

4.2   Annustamine ja manustamisviis

Dalacin T nahalahus kantakse nahale kaks korda ööpäevas. Ravimit ei ole vaja masseerida naha sisse
ning samuti ei ole vajalik kasutada oklusioonsidet.
Kasutamisjuhend. Ravim on ette nähtud paikseks kasutamiseks.
Manustamisviis: kutaanne.

4.3   Vastunäidustused

Ülitundlikkus toimeaine või ravimi ükskõik millise abiaine suhtes. Ülitundlikkus linkomütsiini
sisaldavate preparaatide suhtes.
Klindamütsiini paikne kasutamine on vastunäidustatud patsientidele, kellel esineb anamneesis
põletikulist soolehaigust või antibiootikumide tarvitamisega seotud koliiti.

4.4   Hoiatused ja ettevaatusabinõud kasutamisel

Paljude antibiootikumide, kaasaarvatud klindamütsiini tarvitamisega võib olla seotud raske
kõhulahtisuse, koliidi ja Clostridium difficile toksiinist tingitud pseudomembranoosse koliidi
tekkimine. Klindamütsiini paiksel kasutamisel imendub antibiootikum naha pinnalt (vt lõik 5.2 ).
Olgugi, et selliseid haigusnähte on seoses klindamütsiini paikse manustamisega täheldatud väga harva,
peab arst selle suhtes siiski tähelepanelik olema. Kui tekib märkimisväärne või pikaajaline
kõhulahtisus, tuleb preparaadi manustamine katkestada. Koliidi korral tuleb kasutada spetsiifilist ravi,
näiteks vankomütsiini.
Neid patsiente, kellel on anamneesis Crohn’i tõbi või haavandiline koliit, tuleb hoolikalt jälgida.
Dalacin T nahalahus sisaldab alkoholi ning võib seetõttu põhjustada silmadesse, limaskestadele või
marrastunud nahale sattumisel põletustunnet ja ärritust. Sellisel juhul tuleb ravim koheselt ohtra veega
ära loputada.

Klindamütsiini suukaudse ja parenteraalse raviga seoses on kuni mõne nädala jooksul pärast ravi
lõpetamist ette tulnud kõhulahtisust, koliiti ja pseudomembranoosset koliiti.
Lahusel on ebameeldiv maitse ning seega tuleb olla ettevaatlik, kui ravimit manustatakse suu
piirkonda.
Dalacin T nahalahust tuleb atoopia korral kasutada ettevaatusega.
Pikemaajalist, mitmeid kuid vältavat Dalacin T kasutamist võib läbi viia ainult arsti kontrolli all.

Atoopiaga isikud peavad paikselt manustatavat klindamütsiini kasutama ettevaatusega.

4.5   Koostoimed teiste ravimitega ja muud koostoimed

Dalacin T nahalahust võib kasutada samaaegselt koos teiste aknevastaste preparaatidega.

Klindamütsiinil esineb neuromuskulaarset ülekannet blokeerivaid omadusi, see võib aga tugevdada
teiste neuromuskulaarset ülekannet blokeerivate ravimite toimet. Seetõttu peavad selliseid ravimeid
tarvitavad patsiendid kasutama klindamütsiini ettevaatusega.

4.6   Rasedus ja imetamine

Kasutamine raseduse ajal
Rottide ja hiirtega tehtud reproduktiivsuse katsetes, mille puhul kasutati klindamütsiini subkutaanseid
ja suukaudseid annuseid 100…600 mg/kg ööpäevas, ei leitud klindamütsiinil kahjulikke toimeid
fertiilsusele või lootele. Siiski ei ole preparaadi kasutamise kohta rasedatel küllaldasel hulgal ja hästi
kontrollitud uuringuid. Et loomadega tehtud reproduktiivsuse katsete tulemused ei ole alati üksüheselt
inimestele ülekantavad, ei tohi seda preparaati raseduse ajal kasutada, kui see ei ole hädavajalik.

Kasutamine imetamise ajal
Ei ole teada, kas pärast klindamütsiini paikset manustamist eritub see inimese rinnapiima. Pärast
suukaudset ja parenteraalset manustamist leidub klindamütsiini rinnapiimas. Klindamütsiini
kasutamisel imetamise ajal esineb tõsiste kõrvaltoimete oht imikule, mistõttu tuleb langetada otsus,
kas katkestada rinnaga toitmine või lõpetada ravimi kasutamine, võttes arvesse ka ravimi tähtsust
emale.

4.7   Toime reaktsioonikiirusele

Klindamütsiini toimet autojuhtimisele ja masinate käsitsemise võimele ei ole süstemaatiliselt hinnatud.

4.8   Kõrvaltoimed

Kõige sagedamini esinenud kõrvaltoimeks on nahakuivus.
Klindamütsiinfosfaadi paikse kasutamise korral on teatatud veel järgmistest kõrvaltoimetest:

Silma kahjustused: silmakipitus.

Seedetrakti häired: kõhuvalu, seedetraktihäired.

Infektsioonid ja infestatsioonid: gramnegatiivne follikuliit.

Naha ja nahaaluskoe kahjustused: nahaärritus, kontaktdermatiit, naha liigrasvasus, urtikaaria.

Nagu kõigi nahale manustatavate ainete korral esineb ka siin võimalus allergilise reaktsiooni
tekkimiseks iga Dalacin T nahalahuse koostisosa suhtes.

4.9   Üleannustamine

Paikselt manustatud klindamütsiin võib imenduda piisavalt suures koguses, et avaldada süsteemseid
toimeid.
5.    FARMAKOLOOGILISED OMADUSED

5.1   Farmakodünaamilised omadused

Farmakoterapeutiline grupp: Infektsioonivastased ained akne raviks; ATC-kood: D10AF01

Klindamütsiinfosfaat on klindamütsiini, ehk 7-(S)-klorolinkomütsiini (poolsünteetilise antibiootikumi)
ester. In-vitro on näidatud, et klindamütsiin toimib Propionibacterium acnes’e tüvedesse. Sellega saab
seletada tema kasutatavust akne ravis.
Klindamütsiinil ei ole seentevastast toimet.
Mikrobioloogia. Vaatamata sellele, et klindamütsiinfosfaat on in vitro inaktiivne, tekib in vivo
hüdrolüüsi tulemusel sellest kiiresti antibakteriaalse toimega klindamütsiin.

Klindamütsiin toimib in vitro järgmiste mikroorganismide tüvedesse.
Aeroobsed grampositiivsed kokid, sealhulgas:
Staphylococcus aureus (penitsillinaasi produtseerivad ja mitteprodutseerivad tüved). In vitro testimisel
arenes mõnedel stafülokokitüvedel, mis algselt olid resistentsed erütromütsiini suhtes, kiiresti
resistentsus ka klindamütsiini suhtes.

Staphylococcus epidermidis (penitsillinaasi produtseerivad ja mitteprodutseerivad tüved). In vitro
testimisel arenes mõnedel stafülokokitüvedel, mis algselt olid resistentsed erütromütsiini suhtes,
kiiresti resistentsus ka klindamütsiini suhtes.

Streptokokid (välja arvatud Enterococcus faecalis).

Pneumokokid

Anaeroobsed gramnegatiivsed batsillid, sealhulgas:
Bacteroides spp (sealhulgas Bacteroides fragilis’e rühm ja Bacteroides melaninogenicus’e rühm),
Fusobacterium spp.
Anaeroobsed grampositiivsed spoore mittemoodustavad batsillid, sealhulgas:
Propionibacterium,
Eubacterium,
Actinomyces spp.
Anaeroobsed ja mikroaerofiilsed grampositiivsed kokid, sealhulgas:
Peptococcus spp.,
Peptostreptococcus spp.,
Mikroaerofiilsed streptokokid.
Klostriidid. Klostriidid on klindamütsiini suhtes resistentsemad kui enamik anaeroobe. Kõige
tundlikum on Clostridium perfringens, kuid teised liigid, näiteks Clostridium sporogenes ja
Clostridium tertium, on sageli klindamütsiini suhtes resistentsed. Tuleb teha
antibiootikumitundlikkuse test.
Ristuvat resistentsust on näidatud klindamütsiini ja linkomütsiini vahel.

Antagonismi on näidatud klindamütsiini ja erütromütsiini vahel in vitro. Selle koostoime kliiniline
tähtsus ei ole teada.

5.2   Farmakokineetilised omadused

Pärast klindamütsiinfosfaadi korduvat paikset kasutamist kontsentratsioonides, mis vastavad 10 mg
puhtale klindamütsiinile 1 ml isopropüülalkoholi ja vee lahuses, on klindamütsiini sisaldus seerumis
väga väike (0…3 ng/ml) ja vähem kui 0,2% manustatud annusest on leitav uriinis klindamütsiinina.

Klindamütsiini on leitud aknega patsientide komedoonide ekstraktis. Pärast klindamütsiini paikse
lahuse kasutamist 4 nädala jooksul oli antibiootikumi keskmine kontsentratsioon komedoonide
ekstraktis 597 µg/g komedoonimaterjali kohta (vahemik 0…1490). In vitro pärssis klindamütsiin kõiki
testitud Propionibacterium acnes’e kultuure (MIK 0,4 µg/ml). Vabade rasvhapete hulk naha pinnal
vähenes pärast klindamütsiini paikset kasutamist ligikaudu 14%-lt 12%-le.

Eakad patsiendid
Klindamütsiini paikse manustamise kohta tehtud kliinilistes uuringutes ei osalenud piisaval arvul
65-aastasi ja vanemaid patsiente, et oleks võimalik hinnata, kas nad reageerivad teistmoodi kui
nooremad täiskasvanud.

5.3   Prekliinilised ohutusandmed

Kartsinogeensus.
Klindamütsiini kartsinogeense toime hindamiseks ei ole loomadega pikaajalisi katseid tehtud.

Mutageensus.
Genotoksilisuse testidest on tehtud mikrotuumade test ja Amesi test Salmonella reversiooni kohta.
Mõlemad testid olid negatiivsed.

Kahjulik toime fertiilsusele.
Rottidega tehtud katsetes ravimi toime kohta fertiilsusele, mille käigus ravimit manustati suu kaudu
annuses kuni 300 mg/kg ööpäevas (arvestatuna mg/m2 kohta on see 1,1 korda rohkem kui inimese
ravis kasutatavad annused), ei leitud toimet fertiilsusele ega paaritumisele.


6.    FARMATSEUTILISED ANDMED

6.1   Abiainete loetelu

Propüleenglükool, isopropüülalkohol, puhastatud vesi.

6.2   Sobimatus

Dalacin T nahalahust ei ole soovitav kasutada koos teiste toimeainete või abiainetega, kuna selle kohta
on liiga vähe andmeid.

6.3   Kõlblikkusaeg

Plastikpudel: 2 aastat

6.4   Säilitamise eritingimused

Hoida temperatuuril kuni 25°C.

6.5   Pakendi iseloomustus ja sisu

30 ml aplikaatoriga plastikpudel.

6.6   Kasutamis- ja käsitsemisjuhend

Erinõuded puuduvad.


7.    MÜÜGILOA HOIDJA

Pfizer Enterprises SARL
Rond-Point du Kirchberg 51, Avenue J.F Kennedy
L-1855 Luxembourg
Luksemburg
8.    MÜÜGILOA NUMBER

239298


9.    ESMASE MÜÜGILOA VÄLJASTAMISE/MÜÜGILOA UUENDAMISE KUUPÄEV

11.12.1998/17.04.2009


10.   TEKSTI LÄBIVAATAMISE KUUPÄEV

Ravimiametis kinnitatud aprillis 2009