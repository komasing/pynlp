RAVIMI OMADUSTE KOKKUVÕTE

1.        RAVIMPREPARAADI NIMETUS

RELIFEX 500 mg, õhukese polümeerikattega tabletid
RELIFEX 1 g, õhukese polümeerikattega tabletid
RELIFEX 1 g, dispergeeruvad tabletid


2.        KVALITATIIVNE JA KVANTITATIIVNE KOOSTIS

Õhukese polümeerikattega tablett sisaldab 500 mg või 1 g nabumetooni.
Dispergeeruv tablett sisaldab 1 g nabumetooni.

INN: Nabumetonum

Abiainete täielik loetelu vt lõik 6.1.


3.        RAVIMVORM

Õhukese polümeerikattega tablett
Dispergeeruv tablett


4.        KLIINILISED ANDMED

4.1       Näidustused

Valu. Reumaatilised haigused.

Märkus. RELIFEX´i kasutatakse osteoartroosi ja reumatoidartriidi korral, samuti teiste põletikuvastast
ja valuvaigistavat ravi nõudvate haigusseisundite, sh ägedate periartikulaarsete ja luu-lihaskonna
haiguste korral.

4.2       Annustamine ja manustamisviis

Kõrvaltoimeid saab vähendada, kasutades minimaalset efektiivset annust võimalikult lühikese aja
jooksul, mis sümptomite kontrollimiseks vajalik (vt lõik 4.4).

Täiskasvanud. Tavaline annus on 1000 mg ühekordse ööpäevase annusena koos söögiga või ilma.
Annust võib vajadusel suurendada kuni 1500...2000 mg ööpäevas, manustatuna ühekordse või osadeks
jagatuna. Dispergeeruv tablett tuleb lahustada vees.
Puuduvad andmed nabumetooni kasutamise kohta lastel.
Eakatel patsientidel, samuti neerupuudulikkuse ja kerge või mõõduka maksapuudulikkuse korral ei ole
annuse korrigeerimine vajalik.

4.3       Vastunäidustused

      •   ülitundlikkus toimeaine või ravimi ükskõik millise abiaine suhtes.
      •   nabumetooni ei tohi manustada patsientidele, kellel atsetüülsalitsüülhape või teised
          mittesteroidsed põletikuvastased ained põhjustavad astmat, nõgestõbe või teisi allergilise
          reaktsioone.
      •   raske südamepuudulikkus,
      •   raske neeru- või maksakahjustus,
      • anamneesis varasema MSPVA-te kasutamisega seotud seedetrakti verejooks või perforatsioon,
      • äge või anamneesis korduv seedetrakti haavand/verejooks (kaks või enam kindlat haavandumise
          või verejooksu juhtu),
      • ebaselged verepildi muutused ja verehüübimishäired,
      • raseduse viimane trimester.

4.4      Hoiatused ja ettevaatusabinõud kasutamisel

Relifex’i kasutamise ajal peab vältima teiste MSPVA-de sh selektiivsete tsüklooksügenaas-2
inhibiitorite kasutamist.

Kõrvaltoimeid saab vähendada, kasutades minimaalset efektiivset annust võimalikult lühikese aja
jooksul, mis sümptomite kontrollimiseks vajalik (vt lõik 4.2, ja allpool Seedetrakti riskid ja
Kardiovaskulaarsed riskid).

Eakad: Vanuritel on MSPVA-de kasutamisest tingitud kõrvaltoimete (eriti seedetrakti verejooks ja
perforatsioon, mis võib lõppeda letaalselt) esinemissagedus kõrgem.

Seedetrakti riskid
Seedetrakti verejooks, haavand ja perforatsioon: Potentsiaalselt letaalset seedetrakti verejooksu,
haavandumist või perforatsiooni on teatatud kõikide MSPVA-de kasutamisega ravi mistahes ajahetkel
kas hoiatavate sümptomitega või ilma ning tõsiste seedetrakti sümptomite anamneesiga või ilma.
Võrreldes teiste MSPVA-tega on nabumetoonil madal seedetrakti verejooksu, haavandumise ja
perforatsiooni risk.

Seedetrakti verejooksu, haavandumise ja perforatsiooni risk on kõrgem MSPVA-de annuse
suurendamisega, haavandi anamneesiga patsientidel, eriti kui haavand on komplitseerunud verejooksu
või perforatsiooniga (vt lõik 4.3) ning vanuritel. Nendel patsientidel peab ravi alustama võimalusel
väikseima annusega. Sellistel patsientidel, samuti neil, kes kasutavad väikses annuses
atsetüülsalitsüülhapet või teisi seedetrakti kahjustuste riski suurendavaid ravimeid (vt allpool ja lõik
4.5) tuleb kaaluda kombinatsioonravi protektiivsete ainetega (sh misoprostool või prootonpumba
inhibiitorid).

Seedetrakti toksilisuse anamneesiga patsiendid, eriti eakad, peavad teatama mistahes ebatavalisest
seedetrakti sümptomist (eriti seedetrakti verejooksust), eriti kui need ilmnevad ravi algul.

Kui nabumetoon-ravi ajal tekib seedetrakti verejooks või haavand, tuleb ravi kohe katkestada.

MSPVA-sid tuleb ettevaatusega kasutada seedetrakti haiguse anamneesiga (haavandiline koliit, Crohni
tõbi) patsientidel, kuna MSPVA -d võivad põhjustada nende haiguste ägenemist (vt lõik 4.8).

Kardiovaskulaarsed ja tserebrovaskulaarsed riskid
Hoolikas jälgimine ja nõustamine on vajalikud patsientide puhul, kellel on anamneesis MSPVA-de
kasutamisega seotud hüpertensioon ja/või kerge kuni mõõdukas südame paispuudulikkus vedeliku
retentsiooni ja tursetega.

Kliinilised uuringud ja epidemioloogilised andmed lubavad oletada, et mõnede MSPVA-de
kasutamine (eriti suurtes annustes ja pikaajaliselt) võib olla seotud arteriaalse tromboosi juhtude (nt
müokardiinfarkt ja insult) vähese kõrgenenud riskiga. Puuduvad piisavad andmed, et seda riski ka
nabumetooni puhul välistada.

Mitteravitud hüpertensiooni, südame paispuudulikkuse, südame isheemiatõve, perifeersete arterite
haiguse ja/või tserebrovaskulaarse haigusega patsientidel tohib nabumetooni kasutada ainult pärast
põhjalikku kaalutlust. Kardiovaskulaarsete haiguste riskifaktoritega (sh hüpertensioon,
hüperlipideemia, suhkurtõbi, suitsetamine) patsientidel tohib pikaajalist ravi alustada pärast põhjalikku
kaalutlust.

Toimed maksale
Maksakahjustusega patsientidel tuleb kaaluda ravist oodatava kasu ja võimaliku ohu suhet.
Maksakahjustuse süvenemisel nabumetoon-ravi käigus tuleb ravi lõpetada.

Toimed silmadele
Nabumetooni manustamisel on täheldatud nägemishäired: nägemise hägustumine ja/või vaateväljade
kahanemine. Selliste häiretega patsiendid peaksid pöörduma oftalmoloogi juurde.

Nahareaktsioonid
MSPVA-de kasutamisel on väga harva tekkinud tõsised nahakahjustused, milledest mõned võivad
lõppeda surmaga, sealhulgas eksfoliatiivne dermatiit, Stevensi-Johnsoni sündroom ja toksiline
epidermaalne nekrolüüs (vt lõik 4.8). Suurim risk nahareaktsioonide tekkeks on varases ravijärgus:
enamusel juhtudest tekib reaktsioon ravi esimesel kuul. Relifex’i manustamine tuleb katkestada kohe,
kui ilmneb nahalööve, limaskesta kahjustused või mõni muu ülitundlikkuse sümptom.

4.5     Koostoimed teiste ravimitega ja muud koostoimed

Kuna nabumetooni aktiivne metaboliit seondub ulatuslikult plasmavalkudega, võib mõni teine
ulatuslikult seonduv aine mõjustada nabumetooni toimet.
Alumiiniumi sisaldavate antatsiididega koosmanustamine ei mõjusta märkimisväärselt nabumetooni
aktiivse metaboliidi biosaadavust.
In vivo ei ole leitud märgatavat koostoimet varfariini ja nabumetooni vahel. Sellest hoolimata peab
olema ettevaatlik nabumetooni manustamisel hüübimishäirete korral.
Samaaegne paratsetamooli, atsetüülsalitsüülhappe ja tsimetidiini manustamine ei mõjustanud peamise
aktiivse metaboliidi biosaadavust.
MSPVA-d võivad suurendada antikoagulantide (näiteks varfariin) toimet (vt lõik 4.4). Seetõttu on
MSPVA-te ja antikoagulantide samaaegsel määramisel vaja rakenda ettevaatust ja korduvalt patsiente
jälgida.
Kortikosteroidide kasutamisel koos nabumetooniga esineb suurenenud risk seedetrakti verejooksu või
haavandi tekkeks (vt lõik 4.4).

Trombotsüütide agregatsiooni inhibiitorid ja selektiivsed serotoniini tagasihaarde inhibiitorid võivad
kooskasutamisel nabumetooniga suurendada riski seedetrakti verejooksuks (vt lõik 4.4).

4.6     Rasedus ja imetamine

Puuduvad kliiniliste uuringute andmed nabumetooni kasutamise kohta raseduse ja imetamise ajal.
Kuna prostaglandiinide sünteesi inhibiitorid võivad inimestel põhjustada arterioosjuha varajast
sulgumist ning on rottidel põhjustanud poegimishäired, tohib nabumetooni raseduse ja imetamise ajal
kasutada ainult juhul, kui oodatav kasu emale ületab võimaliku ohu lootele või rannapiimatoidul
lapsele.

4.7     Toime reaktsioonikiirusele

Pärast nabumetooni manustamist on oht pearingluse tekkeks. Sellisel juhul ei tohi patsiendid juhtida
autot ega töötada liikuvate mehhanismidega.

4.8     Kõrvaltoimed

Kõrvaltoimete esinemissagedus on toodud järgmiselt: väga sage (>1/10), harv (>1/10000, <1/1000),
väga harv (<1/10 000)
Närvisüsteemi häired
Väga sage: peavalu, uimasus, väsimus, unisus, unetus.

Naha ja nahaaluskoe kahjustused
Väga sage: punetus, sügelus.
Väga harv: multiformne erüteem, epidermise toksiline nekrolüüs, Stevens Johnson’i sündroom,
fotosensibilisatsioon, alopeetsia.

Seedetrakti häired
Väga sage:kõhupuhitus, kõhuvalu, iiveldus, suukuivus, meteorism, kõhukinnisus, veriroe.
Harv: peptiline haavand, seedetrakti verejooks.
Esinemissagedus ei ole teada: Perforatsioon või seedetrakti verejooks, mis mõnikord võivad lõppeda
surmaga, eriti vanemas eas patsientidel (vt lõik 4.4). Lisaks võib esineda oksendamine, kõhulahtisus,
düspepsia, veriroe, veriokse, haavandiline stomatiit, Crohni tõve ja haavandilise koliidi ägenemine (vt
lõik 4.4). Harvem võib tekkida gastriit.

Maksa ja sapiteede häired
Harv: muutused maksa funktsionaalsetes analüüsides.

Kõrva ja labürindi kahjustused
Väga sage: kohin kõrvus.

Silma kahjustused
Väga sage: nägemishäired.

Neerude ja kuseteede häired
Harv: nefrootiline sündroom, neerupuudulikkus, menorraagia.

Vere ja lümfisüsteemi häired
Harv: trombotsütopeenia.

Immuunsüsteemi häired
Harv: anafülaksia, anafülaktoidne reaktsioon.

Südame häired
MSPVA-raviga seoses on teatatud tursetest, hüpertensioonist ja südamepuudulikkusest.

4.9     Üleannustamine

Spetsiifiline antidoot puudub, samuti ei ole nabumetoon dialüüsitav. Soovitatakse maoloputust,
aktiveeritud söe manustamist ja toetavat ravi.


5.      FARMAKOLOOGILISED OMADUSED

5.1     Farmakodünaamilised omadused

Farmakoterapeutiline grupp: mittesteroidsed põletiku- ja reumavastased ained;

ATC-kood: M01AX01

Nabumetoon on mittehappeline mittesteroidne põletikuvastane aine, millel on lisaks põletikuvastasele
toimele ka valuvaigistav ja palavikku alandav toime. Nagu teistegi mittesteroidsete põletikuvastaste
ainete puhul, ei ole nabumetooni toimemehhanism täpselt teada. Siiski võib arvata, et põletikuvastane
toime põhineb prostaglandiinide sünteesi inhibeerimisel.
Ühe nädala kestnud kliiniliste uuringute vältel tervetel vabatahtlikel ei pärssinud nabumetoon renaalset
prostaglandiini vabanemist. Täheldati nabumetooni kerget toimet trombotsüütide agregatsiooni,
kusjuures hüübimisaeg ei pikenenud.
Vastupidiselt teistele mittesteroidsetele põletikuvastastele ravimitele, ei ole tõendeid nabumetooni
aktiivse metaboliidi enterohepaatilise tsirkulatsiooni kohta.

5.2     Farmakokineetilised omadused

Suukaudsel manustamisel eritub umbes 80% nabumetoonist uriiniga, mis näitab nabumetooni väga
head imendumist seedetraktist. Nabumetooni ennast ei ole võimalik plasmas määrata, sest parast
imendumist metaboliseerub see peamiseks aktiivseks metaboliidiks, 6-metoksü-2-naftüleenhappeks
(6-MNA). Koos toidu või piimaga manustamisel on imendumine veelgi kiirem, kuid nabumetooni
aktiivse metaboliidi sisaldus vereplasmas ei muutu. Aktiivse metaboliidi keskmine absoluutne
biosaadavus on ligikaudu 35%. Maksimaalne kontsentratsioon plasmas saabub 2...8 tunni jooksul;
plasma poolväärtusaeg on umbes 24 tundi. 6-MNA seondub üle 99% ulatuses plasmavalkudega.
Neerupuudulikkus. Hemodialüüs või neerufunktsiooni häired ei mõjuta ravimi
püsikontsentratsiooni plasmas, küll aga suureneb neerupuudulikkuse süvenemisel jaotusruumala ning
väheneb imendumise ja eritumise kiirus.
Maksapuudulikkus.Ühekordse annuse uuringutes vähenes kerge/mõõduka maksapuudulikkusega
patsientidel nabumetooni konversioon aktiivseks metaboliidiks (keskmine kontsentratsioon oli 46%
madalam kui tervetel). Raske tsirroosiga patsientidel pikenes maksimaalse plasmakontsentratsiooni
saabumise aeg ja vähenes biosaadavus. Puuduvad andmed korduva annustamise kohta.
Eakad patsiendid: püsikontsentratsioon vereplasmas on vanuritel üldiselt kõrgem kui noortel tervetel
inimestel, kuid annuse vähendamine ei ole vajalik.

5.3     Prekliinilised ohutusandmed

Puuduvad.


6.      FARMATSEUTILISED ANDMED

6.1     Abiainete loetelu

Õhukese polümeerikattega 500 mg tabletid: naatriumglükolaattärklis, naatriumlaurüülsulfaat,
hüpromelloos, mikrokristalne tselluloos, sahhariinnaatrium, karamelli maitselisand, makrogool 6000,
titaandioksiid.

Õhukese polümeerikattega 1 g tabletid: naatriumglükolaattärklis, naatriumlaurüülsulfaat,
hüpromelloos, mikrokristalne tselluloos, makrogool 6000, titaandioksiid.

Dispergeeruvad tabletid: AC-DI-SOL, kollidoon 25, magneesiumstearaat, mikrokristalne tselluloos,
piparmündi maitselisand, naatriumlaurüülsulfaat, sahhariinnaatrium, vanilje maitselisand.

6.2     Sobimatus

Ei ole kohaldatav.

6.3     Kõlblikkusaeg

3 aastat.

6.4     Säilitamise eritingimused

Relifex 500 mg õhukese polümeerikattega tabletid ja Relifex 1 g dispergeeruvad tabletid:
Hoida temperatuuril kuni 25°C.

Relifex 1 g õhukese polümeerikattega tabletid:
See ravimpreparaat ei vaja säilitamisel eritingimusi.

6.5     Pakendi iseloomustus ja sisu

Alumiinium/PVC blister.
500 mg õhukese polümeerikattega tabletid, 20 tk või 100 tk pakendis.
1 g õhukese polümeerikattega tabletid, 20 tk või 100 tk pakendis.
1 g dispergeeruvad tabletid, 20 tk või 100 tk pakendis.

6.6     Erinõuded hävitamiseks

Erinõuded puuduvad.


7.      MÜÜGILOA HOIDJA

MEDA AB, Box 906; 17009 Solna,
Rootsi


8.      MÜÜGILOA NUMBRID

1 g dispergeeruv tablett: 137896
500 mg õhukese polümeerikattega tablett: 137796
1 g õhukese polümeerikattega tablett: 549907


9.      ESMASE MÜÜGILOA VÄLJASTAMISE/MÜÜGILOA UUENDAMISE KUUPÄEV

Relifex, 1 g dispergeeruv tablett: 12.02.2007
Relifex, 500 mg õhukese polümeerikattega tablett: 08.02.2002/12.02.2007
Relifex, 1 g õhukese polümeerikattega tablett: 15.06.2007

10.     TEKSTI LÄBIVAATAMISE KUUPÄEV

Ravimiametis kinnitatud juunis 2007.