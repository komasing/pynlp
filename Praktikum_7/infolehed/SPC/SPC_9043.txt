RAVIMI OMADUSTE KOKKUVÕTE

1.    RAVIMPREPARAADI NIMETUS

ZANTAC 75, 75mg, õhukese polümeerikattega tabletid


2.    KVALITATIIVNE JA KVANTITATIIVNE KOOSTIS

Tablett sisaldab ranitidiinvesinikkloriidi koguses, mis vastab 75 mg ranitidiinile.

INN. Ranitidinum

Abiainete täielik loetelu vt lõik 6.1.


3.    RAVIMVORM

Õhukese polümeerikattega tablett.
Roosa, viisnurkse kujuga,tablett, mille ühele küljele on sissepressitud täht “Z”, teisele küljele number
“75”.


4.    KLIINILISED ANDMED

4.1 Näidustused

Mao ülihappesuse või kõrvetiste lühiajaline sümptomaatiline ravi.

4.2 Annustamine ja manustamisviis

Suukaudseks manustamiseks.

Täiskasvanud (ka eakad) ja üle 16-aastased lapsed: Sümptomite tekkimisel üks ZANTAC 75 mg
tablett. Enamikel patsientidel on piisav annus 1...2 tabletti ööpäevas. Lubatud on võtta kuni 4 tabletti
ööpäevas (300 mg 24 tunni jooksul).
Sümptomite püsimisel, halvenemisel või jätkumisel 2 nädala jooksul, peab patsient pöörduma arsti
poole.
Alla 16-aastased lapsed: kuni piisavate andmete saamiseni, ei ole soovitatud kasutada.

4.3 Vastunäidustused

Ülitundlikkus ranitidiini ja ravimi abiainete suhtes.

4.4 Hoiatused ja ettevaatusabinõud kasutamisel

Enne maohaavandi ravi algust tuleb veenduda, et patsiendil ei ole pahaloomulist kasvajat (eriti kui
ravimit kasutatakse hiljuti ilmnenud düspepsiliste vaevuste puhul kesk- ja vanemaealistel inimestel).
Ranitidiinravi võib maskeerida maovähi sümptomeid.

Ravi H2-retseptori antagonistiga võib maovähiga seotud sümptomeid maskeerida ja seega segada
seisundi diagnoosimist. Kesk- või vanemaealised patsiendid, kellel on hiljuti ilmnenud või muutunud
düspeptilised vaevused või kellel esineb düspeptilistest vaevustest tingitud soovimatu kehakaalu
langus, peavad enne ravimi kasutamist pidama nõu arstiga.

Üksikute kliiniliste juhtude põhjal arvatakse, et ranitidiin võib esile kutsuda ägedaid porfüüria
hoogusid. Seetõttu tuleb vältida ranitidiini määramist patsiendile, kellel on esinenud äge porfüüria.
Patsiendid, kellel on raske neeru- ja/või maksakahjustus, kes käivad arsti juures regulaarsetel
läbivaatustel ja kes kasutavad teisi, nii arsti väljakirjutatud kui ka retseptivabu ravimeid, peavad enne
selle ravimi kasutamist pidama nõu arstiga.
Ranitidiin eritub neerude kaudu, seega suureneb raske neerukahjustusega patsiendil ravimisisaldus
plasmas. See ravim sellistele patsientidele kasutamiseks ei sobi.

Teatud patsientide rühmade puhul, nagu eakad, kroonilise kopsuhaiguse, suhkurtõve või
immuunpuudulikkusega patsiendid, võib suureneda keskkonnatekkelise pneumoonia risk.
Ulatuslikus epidemioloogilises uuringus näidati keskkonnatekkelise pneumoonia riski suurenemist
ranitidiini kasutanud patsientidel võrreldes nendega, kes olid ravi lõpetanud. Täheldatud kohandatud
suhtelise riski suurenemine oli 1,82 (95% usaldusvahemik 1,26…2,64).

Patsiendid, kes kasutavad mittesteroidseid põletikuvastaseid aineid ja eelkõige patsiendid, kelle
anamneesis esineb haavandeid, peavad enne selle ravimi kasutamist pidama nõu arstiga.

4.5 Koostoimed teiste ravimitega ja muud koostoimed

Ranitidiin võib mõjutada teiste ravimite imendumist, metabolismi või neerude kaudu toimuvat
eritumist. Kui ravimi farmakokineetika muutub, võib olla vajalik selle ravimi annuste kohandamine
või ravi katkestamine.
Koostoimed tekivad mitmete mehhanismide kaudu.
1) Tsütokroom P450-ga seotud erinevate funktsioonidega oksügenaaside süsteemi pärssimine
Tavapärastes terapeutilistes annustes manustatuna ei tugevda ranitidiin selle ensüümsüsteemi poolt
inaktiveeritavate ravimite toimet, sh diasepaam, lidokaiin, fenütoiin, propranolool ja teofülliin.
 Kumariini-tüüpi antikoagulantide (nt varfariini) samaaegsel manustamisel on täheldatud protrombiini
aja muutusi. Kitsa terapeutilise indeksi tõttu soovitatakse samaaegse ranitidiinravi ajal pikenenud või
lühenenud protrombiiniaega hoolikalt jälgida.
2) Mao pH muutmine
Teatud ravimite biosaadavus võib muutuda. See võib ravimite imendumist nii suurendada (nt
triasolaami, midasolaami, glipisiidi puhul) või vähendada (nt ketokonasooli, atasanaviiri, delaviridiini,
gefitniibi puhul).

4.6 Rasedus ja imetamine

Ranitidiin läbib platsentat. Nagu teiste ravimite puhul, ei tohi ranitidiini sisaldavaid ravimeid raseduse
ajal kasutada arstiga enne nõu pidamata.

Ranitidiin eritub inimese rinnapiimaga. Naistel, kes toidavad last rinnaga, soovitatakse enne ranitidiini
sisaldavate ravimite kasutamist rääkida oma arstiga.

4.7 Toime reaktsioonikiirusele

Ei oma teadaolevalt toimet.

4.8 Kõrvaltoimed

Kõrvaltoimete sageduste klassifitseerimine: väga sage (≥1/10), sage (≥1/100 kuni <1/10), aeg-ajalt
(≥1/1000 kuni <1/100), harv (≥1/10 000 kuni, <1/1000), väga harv (<1/10 000, sh üksikjuhud).
Kõrvaltoimete esinemissagedus on tuletatud pärast ravimi registreerimist esitatud spontaalsetest
raportitest.
Vere- ja lümfisüsteemi häired
Väga harv: Vere vormelementide arvu muutus (leukopeenia, trombotsütopeenia), mis on tavaliselt
pöörduva iseloomuga. Agranulotsütoos ja pantsütopeenia, mõnikord koos luuüdi hüpoplaasia või
aplaasiaga.
Immuunsüsteemi häired
Harv: Ülitundlikkusreaktsioonid (urtikaaria, angioneurootiline turse, palavik, bronhospasm,
hüpotensioon ja valu rinnus).
Väga harv: Anafülaktiline šokk.
Need reaktsioonid on esinenud pärast ühekordse annuse manustamist.
Psühhiaatrilised häired
Väga harv: Mööduva iseloomuga segasusseisundid, depressioon ja hallutsinatsioonid.
Neid kõrvaltoimeid on registreeritud rasketel haigetel ja eakatel patsientidel.
Närvisüsteemi häired
Väga harv: Peavalu (mõnikord äge), pearinglus ja mööduvad tahtmatute liigutuste episoodid.
Silma kahjustused
Väga harv: mööduv ähmane nägemine.
Kirjeldatud on ähmast nägemist, mis näitab akommodatsioonihäiret.
Südame häired
Väga harv: Sarnaselt teistele H2 – retseptorite antagonistidele esineb ravimi tarvitamisel harva
bradükardiat ja atrioventrikulaarblokaadi.
Vaskulaarsed häired
Väga harv: vaskuliit.
Seedetrakti häired
Väga harv: Äge pankreatiit. Kõhulahtisus.
Aeg-ajalt: Kõhuvalu, kõhukinnisus, iiveldus (need sümptomid taanduvad enamasti ravi jätkamisel).
Maksa ja sapiteede häired
Harva: Mööduvad maksafunktsiooni muutused.
Väga harv: Hepatiit (hepatotsellulaarne, kolestaatiline või segavorm) ikterusega või ilma, mis on
mööduva iseloomuga.
Naha ja nahaaluse koe kahjustused
Harva: Nahalööve.
Väga harv: Multiformne erüteem, alopeetsia.
Lihas-skeleti ja nahaaluskoe kahjustused
Väga harv: artralgia ja müalgia.
Neerude ja kuseteede häired
Väga harv: Äge interstitsiaalne nefriit.
Harv: Plasma kreatiniinisisalduse suurenemine (tavaliselt kerge; normaliseerub ravi jätkudes).
Reproduktiivse süsteemi ja rinnanäärme häired
Väga harv: Pöörduv impotentsus. Rinnanäärme haired (günekomastia ja galaktorröa).

4.9 Üleannustamine

Ranitidiini toime on ülispetsiifiline ning seega ei ole ZANTAC'i üleannustamise korral karta erilisi
probleeme. Kõrvaltoimeid ei tekkinud kui manustati kuni 6 g ranitidiini päevas.
Üleannustamisel tuleb rakendada vastavat sümptomaatilist ja toetavat ravi.
Vajadusel saab preparaati plasmast eemaldada hemodialüüsi teel.


5. FARMAKOLOOGILISED OMADUSED

5.1 Farmakodünaamilised omadused

Farmakoterapeutiline grupp: haavandtõve vastane ravim, H2-retseptorite blokaator;
ATC-kood. A02BA02

ZANTAC on spetsiifiline, kiiresti toimiv H2-retseptorite blokaator. Ravim inhibeerib mao basaal- ja
stimuleeritud sekretsiooni, vähendab happe- ja pepsiinisisaldust. ZANTAC 75 mg tablette kasutatakse
episooditi esinevate mao ülihappesuse ja kõrvetiste lühiajaliseks ravimiseks.

5.2 Farmakokineetilised omadused
Ranitidiin on pika toimeajaga, suu kaudu manustatud 75 mg annuse toime kestab vähemalt kuni 12
tundi.
Ranitidiini biosaadavus on 50%. Ravimi manustamisel suu kaudu saavutatakse maksimaalne
kontsentratsioon plasmas kiiresti, tavaliselt 2...3 tunni pärast. Toit ja antatsiidid ravimi imendumist ei
mõjuta.
Ranitidiin metaboliseerub vähesel määral, eritub põhiliselt tubulaarse sekretsiooni teel (poolväärtusaeg
2...3 tundi).
Suu kaudu manustatud 150 mg ranitidiinist eritub 60...70% uriini ning 26% väljaheitega. Pärast
ranitidiini suu kaudu manustamist eritus esimese 24 tunni jooksul uriiniga 35% muutumatul kujul. Suu
kaudu manustamisel on ranitidiini metabolism järgmine: umbes 6% manustatud annusest eritub uriini
N-oksiidina, 2% S-oksiidina, 2% desmetüülranitidiinina ning 1...2% furoiishappe derivaadina.


6. FARMATSEUTILISED ANDMED

6.1 Abiainete loetelu

Mikrokristalne tselluloos, magneesiumstearaat, hüdroksüpropüülmetüültselluloos, punane raudoksiid,
titaandioksiid (E171) ja triatsetiin.

6.2    Sobimatus

Ei ole kohaldatav.

6.3    Kõlblikkusaeg

5 aastat.

6.4    Säilitamise eritingimused

Hoida temperatuuril kuni 30 °C.

6.5    Pakendi iseloomustus ja sisu

75 mg kaetud tabletid, 12 tk või 24 tk PVC/alumiiniumfooliumist blisterpakendis.
Kõik pakendid ei pruugi olla müügil.

6.6    Erihoiatused ravimi hävitamiseks

Erinõuded puuduvad.


7.     MÜÜGILOA HOIDJA

GlaxoSmithKline Consumer Healthcare
GlaxoSmithKline Export Ltd
Brentford TW8 9GS
Ühendkuningriik


8.     MÜÜGILOA NUMBER

168097


9.     ESMASE MÜÜGILOA VÄLJASTAMISE/MÜÜGILOA UUENDAMISE KUUPÄEV
09.05.1997/24.08.2008


10.   TEKSTI LÄBIVAATAMISE KUUPÄEV

Ravimiametis kinnitatud detsembris 2010