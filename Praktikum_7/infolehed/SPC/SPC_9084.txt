RAVIMI OMADUSTE KOKKUVÕTE


1. RAVIMPREPARAADI NIMETUS

Kytril, 1 mg õhukese polümeerikattega tabletid


2. KVALITATIIVNE JA KVANTITATIIVNE KOOSTIS

Üks õhukese polümeerikattega tablett sisaldab 1 mg granisetrooni vaba alust
(granisetroonvesinikkloriidina).

INN. Granisetronum

Abiainete täielik loetelu vt lõik 6.1.


3. RAVIMVORM

Õhukese polümeerikattega tablett.
Valged kolmnurkse kujuga õhukese polümeerikattega tabletid, mille ühel küljel on markeering „K1”.


4. KLIINILISED ANDMED

4.1 Näidustused

Tsütostaatilisest ravist või kiiritusravist tingitud iivelduse ja oksendamise profülaktika.

4.2 Annustamine ja manustamisviis

Täiskasvanud.
Tsütostaatilise ravi ajal on Kytril’i annus 1 mg kaks korda või 2 mg üks kord ööpäevas.
Esimene annus tuleks manustada üks tund enne tsütostaatilise ravi alustamist.

Kasutamine koos deksametasooniga.
Deksametasooni lisamine võib Kytril’i efektiivsust tõsta.

Maksimaalne annus ja ravi kestus.
Kytril on saadaval ka lahusena veenisiseseks manustamiseks. Maksimaalne annus ravimi suukaudsel
ja/või veenisisesel manustamisel on 9 mg ööpäevas.
Ravi tuleks jätkata kuni ühe nädala vältel tsütostaatilise ravikuuri järgselt.

Lapsed.
Puuduvad piisavad andmed Kytril’i kasutamise kohta alla 12-aastastel lastel, mistõttu ei ole soovitatav
ravimi kasutamine selles vanusegrupis.

Eakad patsiendid.
Annustamine nagu täiskasvanutele.

Neeru- ja maksapuudulikkusega patsiendid.
Annustamine nagu täiskasvanutele.

4.3 Vastunäidustused

Ülitundlikkus toimeaine või ravimi ükskõik millise abiaine suhtes.
4.4 Hoiatused ja ettevaatusabinõud kasutamisel

Kuna Kytril võib aeglustada soole motoorikat, tuleb alaägeda soole obstruktsiooni nähtudega patsiente
Kytril’i võtmise järgselt jälgida.

Sarnaselt teiste 5-HT3 antagonistidega on Kytril’i kasutamisel kirjeldatud EKG muutusi, sealhulgas
QT-intervalli pikenemist. Kytril’i puhul kirjeldatud EKG muutused olid väikesed ning neil puudus
üldjuhul kliiniline tähtsus, proarütmia tunnuseid ei esinenud. Kuid olemasolevate südame rütmihäirete
või erutusjuhte häiretega patsientidel võivad sellel olla kliinilised tagajärjed. Seetõttu peab olema
ettevaatlik patsientide puhul, kellel esinevad kaasuvad südamehaigused, kes saavad kardiotoksilist
keemiaravi ja/või kellel esinevad samaaegselt elektrolüütide tasakaalu häired.

4.5 Koostoimed teiste ravimitega ja muud koostoimed

Tervete vabatahtlikega läbiviidud uuringutes pole täheldatud koostoimeid Kytril’i ning tsimetidiini või
lorasepaami vahel. Kliinilistes uuringutes ei ole koostoimeid teiste ravimitega kirjeldatud.

Üldanesteesias patsientidel ei ole spetsiifilisi koostoime uuringuid läbi viidud, kuid Kytril’i
manustamine koos tavaliselt kasutatavate anesteetikumide ja analgeetikumidega on olnud ohutu.
Lisaks on inimeste mikrosoomidega läbiviidud in vitro uuringute põhjal näidanud, et Kytril ei mõjuta
tsütokroom P450 ensüümi 3A4 (osaleb teatud põhiliste narkootiliste analgeetikumide metabolismis).

Sarnaselt teiste 5-HT3 antagonistidega on Kytril’i kasutamisel kirjeldatud EKG muutusi, sealhulgas
QT-intervalli pikenemist. Kytril’i puhul kirjeldatud EKG muutused olid väikesed ning neil puudus
üldjuhul kliiniline tähtsus, proarütmia tunnuseid ei esinenud. Kuid patsientide puhul, kes saavad
samaaegset ravi teadaolevalt QT-intervalli pikendavate ja/või arütmogeensete ravimitega, võivad sellel
olla kliinilised tagajärjed.

4.6 Rasedus ja imetamine

Kuigi loomkatsetes ei ole teratogeenseid toimeid täheldatud, puuduvad kogemused Kytril’i
rasedusaegse kasutamise kohta. Seetõttu ei tohiks Kytril’i manustada rasedatele naistele, välja arvatud
äärmise vajaduse korral. Puuduvad andmed Kytril’i rinnapiima eritumise kohta. Seetõttu tuleb rinnaga
toitmine ravi ajaks katkestada.

4.7 Toime reaktsioonikiirusele

Kliinilistes uuringutes ei täheldatud Kytril’i ebasoodsat toimet reaktsioonikiirusele.

4.8 Kõrvaltoimed

Kytril’i taluti kliinilistes uuringutes üldiselt hästi. Nagu teiste selle grupi ravimite puhul, on kõige
sagedamini täheldatud kõrvaltoimeteks peavalu ja kõhukinnisus, mis on enamikel juhtudel olnud
kerged või mõõdukad. Harva on tekkinud ülitundlikkusreaktsioonid, mis on aegajalt olnud tõsised (nt
anafülaksia). Muud allergilised reaktsioonid on avaldunud kergete nahalöövetena. Kliinilistes
uuringutes on täheldatud maksaensüümide aktiivsuse vähest ja mööduvat suurenemist.

Sarnaselt teiste 5-HT3 antagonistidega on Kytril’i kasutamisel kirjeldatud EKG muutusi, sealhulgas
QT-intervalli pikenemist. Kytril’i puhul kirjeldatud EKG muutused olid väikesed ning neil puudus
üldjuhul kliiniline tähtsus, proarütmia tunnuseid ei esinenud (vt lõigud 4.4 ja 4.5).

4.9 Üleannustamine

Spetsiifiline antidoot puudub. Üleannustamise ravi on sümptomaatiline. Ühele patsiendile on
manustatud ravimit veeni annuses 30 mg, mille tagajärjel tekkis kerge peavalu, kuid muid tagajärgi ei
ilmnenud.
5. FARMAKOLOOGILISED OMADUSED

5.1 Farmakodünaamilised omadused

Farmakoterapeutiline grupp: iivelduse- ja oksendamisevastased ained, ATC-kood: A04AA02.

Kytril on tugevatoimeline antiemeetiline ravim ja selektiivne 5-hüdroksütrüptamiini (5-HT3)
retseptorite antagonist. Radioaktiivselt märgistatud ravimi seonduvuse uuringud on näidanud, et
Kytril’i afiinsus teiste retseptorite (sh 5-HT- ja dopamiini D2-retseptorite) suhtes on väheoluline.

Kytril on efektiivne tsütostaatilisest ravist või kiiritusravist põhjustatud iivelduse ja oksendamise
vältimisel.

5.2 Farmakokineetilised omadused

Imendumine
Kytril imendub kiiresti ja täielikult, kuid suukaudne biosaadavus väheneb esmase maksapassaaži
läbimise tõttu umbes 60%-ni. Biosaadavust ei mõjuta üldjuhul ravimi manustamine koos toiduga.

Jaotumine
Kytril’i jaotumine on ulatuslik: keskmine jaotusruumala on ligikaudu 3 l/kg. Plasmavalkudega
seondub umbes 65% toimeainest.

Metabolism
Kytril metaboliseerub N-demetüülimise ja aromaatse tuuma oksüdeerimise teel, millele järgneb
konjugatsioon.

Eliminatsioon
Ravim elimineeritakse peamiselt maksas toimuva metabolismi teel. Uriiniga eritub Kytril’i
manustatud annusest 12% muutumatul kujul ja metaboliitidena 47%. Ülejäänud osa annusest eritub
roojaga metaboliitide kujul. Keskmine plasma poolväärtusaeg on umbes 9 tundi, mis on erinevatel
patsientidel varieeruv.

Kytril’i farmakokineetika on lineaarne ka soovitatavast kliinilisest annusest kuni 2,5 korda suuremate
suukaudsete annuste manustamisel.

Patsientide erigrupid
Kytril’i plasmakontsentratsioonid ei korreleeru üheselt ravimi antiemeetilise toimega. Kliiniline toime
võib avalduda isegi juhul, kui Kytril’i kontsentratsioon ei ole plasmas määratav.

Eakatel patsientidel ei erinenud ravimi farmakokineetika pärast ühekordset veenisisest manustamist
mitte-eakate patsientide omast. Raske neerupuudulikkusega patsientidel ei erinenud ravimi
farmakokineetika pärast ühekordset veenisisest manustamist üldjuhul tervete uuritavate omast.
Kasvajalisest protsessist tingitud maksapuudulikkusega patsientidel oli intravenoosse annuse
plasmakliirens ligikaudu kaks korda langenud võrreldes maksapuudulikkuseta patsientidega. Nendele
muutustele vaatamata ei ole annuse korrigeerimine vajalik.

5.3 Prekliinilised ohutusandmed

Kaheaastases kartsinogeensuse uuringus on hiirtel ja rottidel täheldatud hepatotsellulaarse
kartsinoomi ja/või adenoomide esinemissageduse tõusu, kui mõlemast soost loomadele manustati 50
mg/kg granisetrooni (rottidel vähendati 59. nädalal annust 25 mg/kg-ni päevas). Isastel rottidel
täheldati hepatotsellulaarsete kasvajate sagenemist, kui kasutati annuseid 5 mg/kg. Kummagi liigi
puhul ei täheldatud ravimist tingitud muutusi (hepatotsellulaarne kasvaja) grupis, kus manustati
madalaid annuseid (1 mg/kg).
Mitmetes in vitro ja in vivo uuringutes puudus Kytril’il genotoksiline toime imetajarakkudele.


6. FARMATSEUTILISED ANDMED

6.1 Abiainete loetelu

Mikrokristalne tselluloos (E460), naatriumglükolaattärklis, hüpromelloos (E464),
laktoosmonohüdraat, magneesiumstearaat (E572).
Tableti kate: hüpromelloos (E464), titaandioksiid (E171), makrogool 400, polüsorbaat 80 (E433).

6.2 Sobimatus

Puuduvad.

6.3 Kõlblikkusaeg

3 aastat.

6.4 Säilitamise eritingimused

See ravimpreparaat ei vaja säilitamisel eritingimusi.

6.5 Pakendi iseloomustus ja sisu

Läbipaistmatu PVC/alumiiniumfooliumist blisterpakend, mis sisaldab 10 1mg õhukese
polümeerikattega tabletti.

6.6 Erihoiatused ravimi hävitamiseks

Erinõuded puuduvad.


7. MÜÜGILOA HOIDJA

Roche Eesti OÜ,
Lõõtsa 2,
11415 Tallinn, Eesti


8. MÜÜGILOA NUMBER

137696


9. ESMASE MÜÜGILOA VÄLJASTAMISE /MÜÜGILOA UUENDAMISE KUUPÄEV

08.02.2002/12.02.2007


10. TEKSTI LÄBIVAATAMISE KUUPÄEV

Ravimiametis kinnitatud veebruaris 2010.