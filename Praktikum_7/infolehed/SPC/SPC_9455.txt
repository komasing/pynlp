RAVIMI OMADUSTE KOKKUVÕTE

1.      RAVIMIPREPARAADI NIMETUS

PRESTARIUM, 4 mg tabletid
PRESTARIUM, 8 mg tabletid

2.      KVALITATIIVNE JA KVANTITATIIVNE KOOSTIS


PRESTARIUM 4 mg:
Üks tablett sisaldab 4 mg perindopriiltertbutüülamiini, mis on ekvivalentne 3,338 mg perindopriiliga.

PRESTARIUM 8 mg:
Üks tablett sisaldab 8 mg perindopriiltertbutüülamiini, mis on ekvivalentne 6,676 mg perindopriiliga.


INN. Perindoprilum
Abiained: laktoos

Abiainete täielik loetelu vt lõik 6.1.


3.      RAVIMIVORM

Tabletid.
PRESTARIUM 4 mg: Helerohelised piklikud tabletid, mille ühele küljele on pressitud                 ning
mõlemal poolel on poolitusjooned. Tablett on võimalik jagada võrdseteks osadeks.

PRESTARIUM 8 mg: Rohelised ümmargused kaksikkumerad tabletid, mille ühele küljele on pressitud
with    ja teisele küljele


4.      KLIINILISED ANDMED

4.1     Näidustused

Hüpertensioon:
Hüpertensiooni ravi.

Südamepuudulikkus:
Sümptomaatilise südamepuudulikkuse ravi.

Stabiilne südame isheemiatõbi:
Südameatakkide riski vähendamiseks stabiilse südame isheemiatõvega patsientidel, kellel on
anamneesis müokardiinfarkt ja/või revaskularisatsioon.

4.2     Annustamine ja manustamisviis

PRESTARIUM’i on soovitatav võtta üks kord päevas hommikuti enne sööki.
Annus tuleb määrata individuaalselt, arvestades patsiendi anamneesi (vt lõik 4.4) ja vererõhu vastust.
Hüpertensioon:
PRESTARIUM’i võib kasutada monoteraapiana või kombinatsioonis teistesse klassidesse kuuluvate
hüpertensioonivastaste ravimitega.
Soovituslik algannus on 4 mg üks kord ööpäevas hommikuti.
Patsientidel, kellel on tugevalt aktiveerunud reniin-angiotensiin-aldosteroon süsteem (täpsemalt
renovaskulaarne hüpertensioon, soola ja/või vedeliku puudus, südamepuudulikkus või raske
hüpertensioon), võib pärast esimese annuse võtmist vererõhk tugevalt langeda. Selliste patsientide
puhul on soovituslik algannus 2 mg ning ravi tuleks alustada arstliku järelvalve all.
Pärast kuuajalist ravi võib annust suurendada 8 mg-ni üks kord ööpäevas.
PRESTARIUM’i ravi alustades võib ilmneda sümptomaatiline hüpotensioon; see on tõenäolisem
patsientide puhul, kes saavad samal ajal diureetilist ravi. Selliste patsientide puhul tuleb olla
ettevaatlik, sest neil võib olla soola ja/või vedeliku puudus.
Võimaluse korral tuleks 2 kuni 3 päeva enne PRESTARIUM’i ravi alustamist katkestada
diureetikumide võtmine (vt lõik 4.4).

Patsientidel, kelle diureetilist ravi pole võimalik katkestada, tuleks PRESTARIUM’i ravi alustada
annusega 2 mg. Tuleks jälgida neerufunktsiooni ja plasma kaaliumisisaldust. Edasised
PRESTARIUM’i annused tuleb määrata vastavalt vererõhule. Vajaduse korral võib jätkata
diureetikumide manustamist.
Vanemaealiste patsientide puhul peaks algannus olema 2 mg, mida võib pärast kuuajalist kasutamist
järk-järgult suurendada 4 mg-ni ning vajaduse korral, sõltuvalt neerufunktsioonist (vaata allolevat
tabelit), edasi 8 mg-ni.

Sümptomaatiline südamepuudulikkus:
Ravi PRESTARIUM’iga, mida manustatakse tavaliselt kombinatsioonis kaaliumit mittesäästva
diureetikumiga ja/või digoksiiniga ja/või beeta-adrenoblokaatoriga, on soovitatav alustada hoolika
meditsiinilise järelvalve all algannusega 2 mg hommikuti. Kui patsient talub võib annust vajadusel
suurendada 2 mg kaupa mitte vähem kui 2-nädalase intervalli järel kuni 4 mg-ni. Annuse
kohandamine peaks põhinema patsiendi individuaalsel kliinilisel vastusel.
Raske südamepuudulikkusega ja teiste kõrge riskiga patsientide puhul (neerukahjustusega patsiendid
ja patsiendid, kellel on kalduvus elektrolüütide häiretele, samuti patsiendid, kes saavad samaaegselt
diureetikume ja/või vasodileerivaid aineid) peaks ravi alustama hoolika järelvalve all (vt lõik 4.4).
Suure sümptomaatilise hüpotensiooni riskiga patsientidel, nt soolavaeguse (koos või ilma
hüponatreemiata) või hüpovoleemiaga patsiendid või need, kes saavad tugevat diureetilist ravi, tuleks
need haigusnähud enne PRESTARIUM’i ravi algust kõrvaldada. PRESTARIUM’i kasutamise korral
tuleks nii enne kui ka pärast ravi jälgida hoolikalt vererõhku, neerufunktsiooni ja plasma
kaaliumisisaldust (vt lõik 4.4).

Stabiilne südame isheemiatõbi:
Ravi alguses tuleks PRESTARIUM’i võtta 4 mg ööpäevas hommikuti kahe esimese nädala jooksul ja
siis võib sõltuvalt neerufunktsioonist ning eeldusel, et 4 mg-se annust talutakse hästi, suurendada
annust 8 mg-ni ööpäevas.
Vanemaealised patsiendid peaksid saama ravi annuses 2 mg ööpäevas esimesel nädalal ja 4 mg päevas
teisel nädalal enne, kui annust suurendatakse kuni 8 mg lähtuvalt neerufunktsioonist (vt Tabel 1
„annuse kohandamine neerukahjustuse korral). Annust peaks suurendama ainult juhul, kui eelmist
väiksemat annust on hästi talutud.

Annuse kohandamine neerukahjustuse korral:
Neerukahjustusega haigete puhul tuleb annust kohandada lähtuvalt kreatiniini kliirensist (vt allolevat
tabelit 1).
Tabel 1: annuse kohaldamine neerukahjustuse korral


Kreatiniini kliirens (ml/min)                           Soovituslik annus
ClCR ≥ 60                                               4 mg päevas
30 < ClCR < 60                                          2 mg päevas
15 < ClCR < 30                                          2 mg üle päeva
Hemodialüüsi saavad haiged *                            2 mg dialüüsi päeval
ClCR < 15

* Perindoprilaadi dialüüsi kliirens on 70 ml/min. Hemodialüüsi saavad patsiendid peaksid annuse
võtma pärast dialüüsi.

Annuse kohaldamine maksakahjustuse korral:
Maksakahjustusega haigete puhul ei ole vaja annust kohaldada (vt lõik 4.4 ja 5.2).

Lapsed ja noorukid (alla 18-aastased):
Laste ja noorukite puhul ei ole kasutamise efektiivsust ja ohutust uuritud. Seega ei soovitata seda
ravimit lastel ja noorukitel kasutada.

4.3       Vastunäidustused

•     Ülitundlikkus perindopriili, ravimi ükskõik millise abiaine või teiste AKE inhibiitorite suhtes;
•     Varasemal AKE inhibiitori ravil tekkinud angioödeem;
•     Pärilik või idiopaatiline angioödeem;
•     Raseduse teine ja kolmas trimester (vt lõik 4.4 ja 4.6 ).

4.4       Hoiatused ja ettevaatusabinõud kasutamisel

Stabiilne südame isheemiatõbi:
Kui perindopriili ravi esimese kuu jooksul ilmneb ebastabiilne stenokardia (tõsine või mitte), tuleks
enne ravi jätkamist hoolikalt hinnata kasu ja riske.

Hüpotensioon:
AKE inhibiitorid võivad põhjustada ülemäärast vererõhu langust. Sümptomaatiline hüpotensioon
ilmneb kõrgvererõhuhaigetel harva ja on tõenäolisem patsientidel, kellel on diureetikumiravist,
soolavabast dieedist, dialüüsist, kõhulahtisusest või oksendamisest tekkinud vedelikuvaegus, või kellel
on raske reniin-sõltuv hüpertensioon (vt lõike 4.5 ja 4.8). Sümptomaatilist hüpotensooni on täheldatud
raske südamepuudulikkusega patsientide puhul, kellel kaasneb (või ei kaasne) neerupuudulikkus.
Sagedamini on seda täheldatud raske südamekahjustusega haigetel, kes saavad suurtes annustes
lingudiureetikume, kellel on hüponatreemia või raske neerukahjustus. Patsientidel, kellel on
kõrgendatud sümptomaatilise hüpotensiooni risk, tuleb ravi alustada hoolika meditsiinilise järelvalve
all (vt lõik 4.2 ja 4.8). Sama kehtib ka patsientide kohta, kellel on südame isheemiatõbi või
tserebrovaskulaarsed häired ning kellel ülemäärane vererõhu langus võiks kaasa tuua müokardiinfarkti
või ajuinsuldi.
Vererõhu languse korral tuleb haige asetada selili lamama, vajadusel tuleks manustada intravenoosselt
füsioloogilist lahust. Hüpotensooni ilmnemine ei välista edasist ravimi manustamist, mida võib
raskusteta manustada pärast veremahu suurendamist, kui vererõhk on tõusnud.
Mõningate patsientide puhul, kellel on kongestiivne südamepuudulikkus või madal vererõhk, on pärast
PRESTARIUM’i manustamist täheldatud vererõhu alanemist. Selline mõju on ettearvatav ja ei ole
tavaliselt ravi katkestamise põhjus. Kui hüpotensioon muutub sümptomaatiliseks, tuleks vähendada
PRESTARIUM’i annust või vajadusel lõpetada selle kasutamine.

Aordi- ja mitraalklapi stenoos/hüpertroofiline kardiomüopaatia:


Nagu teisigi AKE inhibiitoreid, peaks PRESTARIUM’i kasutama ettevaatusega mitraalklapi stenoosi
ja vasaku vatsakese väljavoolu takistuse korral, nagu seda on näiteks aordiklapi stenoos või
hüpertroofiline kardiomüopaatia.

Neerukahjustus:
Neerupuudulikkuse korral (kreatiniini kliirens < 60 ml/min) tuleks algne perindopriili annus määrata
vastavalt patsiendi kreatiniini kliirensile (vt lõik 4.2) ja pärast kohaldada seda vastavalt patsiendi
reaktsioonile ravimi suhtes. Selliste patsientide puhul tuleks pidevalt jälgida nende kaaliumi ja
kreatiniini sisaldust seerumis (vt lõik 4.8 ).
Sümptomaatilise südamepuudulikkusega patsientidel AKE inhibiitorite ravi alustamisel tekkinud
hüpotensioon võib põhjustada neerukahjustuse süvenemist. Sellistel puhkudel on kirjeldatud ägedat
neerupuudulikkust, mis tavaliselt on pöörduv.
Mõnedel kahepoolse neeruarteri stenoosiga, või ainsa neeru puhul ühepoolse neeruarteri stenoosiga
patsientidel, keda on ravitud AKE inhibiitoritega, on tõusnud uurea ja kreatiniini sisaldus veres.
Tavaliselt taandub see ravi lõpetades. Eriti omane on see neerupuudulikkusega haigetele. Kui sinna
lisandub ka renovaskulaarne hüpertensioon, on suurem risk tõsise hüpotensiooni ja neerupuudulikkuse
tekkeks. Selliste haigete ravi tuleks alustada väikeste doosidega meditsiinilise järelvalve all. Et
diureetikumide ravi on sellise seisundi puhul välistatud, tuleks selle võtmine lõpetada ning
PRESTARIUM’i ravi esimeste nädalate jooksul tuleks jälgida neerufunktsiooni.
Mõnedel hüpertensiooni haigetel, kellel pole varem ilmnenud renovaskulaarset haigust, on suurenenud
vere uurea ja kreatiniini sisaldus (tavaliselt nõrk ja mööduv), eriti juhul kui PRESTARIUM’i on antud
koos diureetikumidega. See on enam tõenäoline varasema neerukahjustusega patsientidel. Sellisel
puhul tuleks vähendada annust ja/või lõpetada diureetikumide ja/või PRESTARIUM’i kasutamine.

Hemodialüüsi saavad haiged:
Anafülaktilistest reaktsioonidest on teatatud patsientidel, kes on saanud dialüüsi high-flux membraane
kasutava dialüsaatoriga ning keda on samal ajal ravitud AKE inhibiitoriga. Selliste patsientide puhul
peaks kaaluma teistsugust tüüpi dialüüsimembraane või teise klassi kuuluva antihüpertensiivse aine
kasutamist.

Neeru siirdamine:
Puuduvad kogemused PRESTARIUM’i kasutamise kohta patsientidel, kellel on olnud hiljuti
neerusiirdamine.

Ülitundlikkus/angioödeem:
AKE inhibiitoriga, kaasa arvatud PRESTARIUM’iga ravitud patsientidel on harva täheldatud näo,
jäsemete, huulte, limaskesta, keele, kõri ja/või kurgu angioödeemi (vt lõik 4.8). See võib ravi käigus
ilmneda ükskõik millisel ajal. Sellistel puhkudel tuleks PRESTARIUM’i kasutamine kohe lõpetada ja
alustada jälgimist, mida tuleks jätkata kuni sümptomite täieliku taandumiseni. Juhtudel, kus paistetus
piirdub näo ja huultega, paraneb seisund üldiselt ilma ravita, kuigi sümptomite leevendamiseks võib
kasutada ka antihistamiine.
Kõritursega seotud angioödeem võib osutuda fataalseks. Kui angioödeem on levinud keelele, häälepilu
piirkonda või kõrile (kohtadesse kus see saab tekitada hingamisteede sulgust), tuleks viivitamatult
rakendada esmaabi. Esmaabi võib hõlmata ka adrenaliinilahuse manustamist ja/või patsiendi
hingamisteede vabana hoidmist. Patsient tuleks hospitaliseerida ja jälgida teda kuni sümptomid on
täielikult ja püsivalt taandunud.
Angiotensiini konverteeriva ensüümi inhibiitorid põhjustavad angioödeemi enam mustanahalistel
patsientidel kui teistel.
Patsientidel, kellel on varem olnud angiödeemi, mis ei ole seotud AKE inhibiitori manustamisega, on
AKE inhibiitorit tarvitades suurem oht angioödeemi tekkeks (vt lõik 4.3).

Harva on teatatud intestinaalsest angioödeemist AKE inhibiitoriga ravitud patsientidel. Nendel
patsientidel esines kõhuvalu (koos iivelduse ja oksendamisega või ilma); mõnel juhul ei esinenud
varem näoturset ja C-1 esteraasi tase oli normaalne. Angioödeem diagnoositi kõhu
kompuutertomograafia, ultraheli või kirurgilise operatsiooni käigus ning sümptomid kadusid pärast
AKE inhibiitori kasutamise lõpetamist. Intestinaalne angioödeem peab kuuluma kõhuvalu esinemise
korral AKE inhibiitorit kasutava patsiendi diferentsiaaldiagnoosi.

Anafülaktiline reaktsioon LDL-afereesi ajal:
Harva on madala tihedusega lipoproteiin (LDL) afereesil dekstraansulfaadiga AKE inhibiitoritega
ravitud patsientidel olnud eluohtlik anafülaktiline reaktsioon. Neid reaktsioone on ära hoitud peatades
ajutiselt AKE inhibiitori manustamise enne iga afereesi.

Anafülaktiline reaktsioon desensibiliseeriva ravi ajal:
AKE inhibiitorid saavatel patsientidel, on desensibiliseeriva ravi ajal (nt kiletiivaliste mürgiga)
tekkinud anafülaktiline reaktsioon. Nendel patsientidel hoiti taolise reaktsiooni esilekerkimine ära
mõneajalise AKE inhibiitori kasutamise katkestamisega, kuid see kerkis taas esile mõlema
ravimeetodi uuesti kombineerimisel.

Maksapuudulikkus:
Harvadel juhtudel on AKE inhibiitorite kasutamisel täheldatud sündroomi, mis algab kolestaatilise
ikterusega ja viib fulminantse maksanekroosi tekkeni ning (mõnikord) surmani. Taolise sündroomi
mehhanism on siiani ebaselge. Kui tekib ikterus või maksaensüümide oluline suurenemine, tuleb ravi
AKE inhibiitoriga lõpetada ning patsient peab jääma arstliku järelvalve alla (vt lõik 4.8).

Neutropeenia/agranulotsütoos/trombotsütopeenia/aneemia:
AKE inhibiitorit saavatel patsientidel on teatatud neutropeeniast/agranulotsütoosist,
trombotsütopeeniast ja aneemiast. Patsientidel, kellel on normaalne neerufunktsioon ja pole muid
komplitseerivaid faktoreid, tekib neutropeenia harva. Kollageenhaigusi põdevate patsientide,
immuunreaktsiooni pärssivat ravi, allopurinooli või prokaiinamiidi ravi saavate patsientide, või nende
kõigi kombinatsiooniga patsientide puhul (eriti kui sinna juurde lisandub neerukahjustus) tuleks
perindopriili kasutada äärmiselt ettevaatlikult. Mõnedel sellistel patsientidel on tekkinud tõsised
infektsioonid, mis mõnel juhul ei allunud antibiootilisele ravile. Kui sellised patsiendid saavad
perindopriili, tuleks jälgida nende vere valgeliblede hulka ja patsiente peaks instrueerima teatama igast
infektsioonile viitavast märgist (nt kurguvalu, palavik).

Rass:
AKE inhibiitorid põhjustavad angioödeemi enam mustanahalistel patsientidel kui teistel.
Nagu kõigi teistegi AKE inhibiitorite puhul, võib perindopriili vererõhku alandav mõju olla
mustanahalistel väiksem kui teistel. Võimalikuks põhjuseks on ilmselt mustanahaliste hüpertensiooni
haigete populatsioonis madala reniinitaseme sagedam esinemine.

Köha:
AKE inhibiitori kasutamisel on täheldatud köha. Tüüpiliselt on köha mitteproduktiivne ja püsiv ning
kaob pärast ravi katkestamist. AKE inhibiitorist põhjustatud köha peaks kuuluma tavapärase köha
diferentsiaaldiagnoosi.

Kirurgia/anesteesia:
Patsientide puhul, kellel on ees ulatuslik operatsioon või kellel anesteesia tehakse ainetega, mis
põhjustavad hüpotensiooni, võib PRESTARIUM reniini vabastamise kompenseerimiseks
sekundaarselt blokeerida angiotensiin II moodustumise. Ravimi võtmine tuleks lõpetada üks päev enne
operatsiooni. Kui ilmneb hüpotensioon ja selle põhjuseks arvatakse olevat see reaktsioon, siis saab
seda parandada vedelikumahu taastamisega.

Hüperkaleemia:
Mõnedel patsientidel on ilmnenud ravi ajal AKE-inhibiitoritega, sealhulgas perindopriiliga,
kaaliumisisalduse tõus veres. Hüperkaleemia tekkimise riskifaktoriteks on neerupuudulikkus,
neerufunktsiooni halvenemine, vanus (> 70-aastased), kontrollimatu diabetes mellitus, vedeliku
tasakaalu häired, eriti dehüdratsioon, äge südame dekompensatsioon, metaboolne atsidoos, samaaegne
kaaliumit säästvate diureetikumide (nt spironolaktoon, eplerenoon, triamtereen või amiloriid),
kaaliumilisandite või kaaliumit sisaldavate soolaasendajate kasutamine; samuti on hüperkaleemia
tekkerisk suurem neil patsientidel, kes kasutavad muid ravimeid, mis tõstavad vere kaaliumisisaldust
(nt hepariin). Kaaliumilisandite, kaaliumit säästvate diureetikumide või kaaliumit sisaldavate
soolaasendajate kasutamine, eriti halvenenud neerufunktsiooniga patsientidel, võib viia vere
kaaliumisisalduse märkimisväärse tõusuni. Hüperkaleemia võib põhjustada tõsiseid, mõningatel
juhtudel fataalse lõppega arütmiaid. Kui eelnevalt mainitud ravimite samaaegset kasutamist peetakse
vajalikuks, peab neid kasutama ettevaatlikult ja on soovitatav regulaarselt kontrollida vere
kaaliumisisaldust (vt lõik 4.5).

Diabeedihaiged:
Diabeedihaigetel, kes kasutavad suukaudseid diabeediravimeid või insuliini, tuleks AKE inhibiitori
kasutamise esimesel kuul jälgida glükoosisisaldust (vt lõik 4.5, diabeedi ravimid).

Liitium:
Liitiumi ja perindopriili kombineerimist üldiselt ei soovitata (vt lõik 4.5).

Kaaliumisäästvad diureetikumid, kaaliumipreparaadid või kaaliumisisaldavad soolaasendajad:
Kaaliumisäästvate diureetikumide, kaaliumiasendajate või kaaliumit sisaldavate soolaasendajate ja
perindopriili kombineerimist üldiselt ei soovitata (vt lõik 4.5).

Rasedus ja imetamine
Ravi AKE inhibiitoritega ei tohiks alustada raseduse ajal. Juhul kui ravi jätkamine AKE inhibiitoritega
ei ole tingimata vajalik, peaksid rasestumist planeerivad patsiendid üle minema alternatiivsele
antihüpertensiivsele ravile, mille raseduse ajal kasutamise ohutusprofiil on tõestatud. Kui rasedus on
avastatud, tuleks ravi AKE inhibiitoritega koheselt katkestada ja vajadusel alustada alternatiivset ravi
(vt lõik 4.3 ja 4.6).

Abiained
Ravimi laktoosisisalduse tõttu ei tohiks harvaesineva päriliku galaktoositalumatuse, glükoosi-
galaktoosi imendumishäirete või Lappi laktaasipuudulikkusega patsiendid seda ravimit võtta.

4.5     Koostoimed teiste ravimitega ja muud koostoimed

Diureetikumid:
Diureetikume kasutavad patsiendid, eriti need, kellel on soola ja/või vedeliku puudus, võivad pärast
AKE inhibiitori ravi alustamist kogeda järsku vererõhu langust. Hüpotensiooni võimalikku ilmnemist
võib vähendada katkestades diureetilise ravi, suurendades vedeliku või soola manustamist enne
perindopriili ravi algust väikeste, aeglaselt suurenevate annustega.

Kaaliumisäästvad diureetikumid, kaaliumipreparaadid või kaaliumisisaldavad soolaasendajad:
Kuigi vere kaaliumisisaldus jääb tavaliselt normaalsetesse piiridesse, võib mõne perindopriiliravi
saava patsiendi puhul ilmneda hüperkaleemiat. Kaaliumisäästvad diureetikumid (nt spironolaktoon,
triamtereen või amiloriid), kaaliumipreparaadid, või kaaliumisisaldavad soolaasendajad võivad
põhjustada märkimisväärse vere kaaliumisisalduse tõusu. Seega ei ole perindopriili kasutamine koos
ülalmainitud ravimitega soovitatav (vt lõik 4.4). Kui samaaegne kasutus hoolimata hüperkaleemia
tekkimise ohu tõttu on siiski vajalik, tuleks sellise kombinatsiooni juures olla ettevaatlik ja jälgida
pidevalt vere kaaliumisisaldust.

Liitium
Liitiumi ja AKE inhibiitorite samaaegne kasutus on põhjustanud vere liitiumi kontsentratsiooni ja
toksilisuse suurenemise. Tiasiiddiureetikumide samaaegne kasutus võib suurendada liitiumi
mürgistuse ohtu ja suurendada veelgi AKE inhibiitoritest tingitud suurenenud liitiumi mürgistuse ohtu.
Perindopriili ja liitiumi samaaegne kasutus ei ole soovitatav. Kui taoline kombinatsioon on vajalik,
tuleks hoolikalt jälgida liitiumisisaldust veres (vt lõik 4.4).

Mittesteroidsed põletikuvastased ravimid (NSAIDs) sh atsetüülsalitsüülhape annuses ≥ 3 g/päevas:
AKE inhibiitorite manustamisel samaaegselt mittesteroidsete põletikuvastaste ravimitega (nt
atsetüülsalitsüühape põletikuvastase toimega annuste korral, COX-2 inhibiitorid ja mitte-selektiivsed
MSPVA-d) võib väheneda antihüpertensiivne toime. Samuti võib AKE inhibiitorite ja MSPVA-de
samaaegne kasutamine suurendada riski neerufunktsiooni halvenemiseks ja põhjustada vere
kaaliumisisalduse langust, eriti eelneva kahjustunud neerufunktsiooniga patsientidel. Seda
kombinatsiooni tuleks kasutada ettevaatusega, eriti eakatel. Patsiendid peaksid olema piisavalt
hüdreeritud, samuti tuleks kaaluda neerufunktsiooni jälgimist pärast kombinatsioonravi alustamist
ning regulaarselt ravi ajal.

Hüpertensioonivastased ained ja vasodilataatorid:
Nende ainete samaaegne kasutus võib suurendada perindopriili hüpotensiivseid mõjusid.
Nitroglütseriini ja teiste nitraatide või teiste vasodilataatorite samaaegne kasutus võib alandada
vererõhku.

Diabeedivastased ravimid:
Epidemioloogilised uuringud on näidanud, et AKE inhibiitorite ja diabeedi ravimite (insuliinid,
suukaudsed hüperglükeemia ravimid) samaaegne kasutamine võib põhjustada kiiremat vereglükoosi
taseme alanemist ja hüpoglükeemia riski. Taolise nähtuse ilmnemine on kõige tõenäolisem
kombineeritud ravi esimestel nädalatel ja neerukahjustusega patsientidel.

Atsetüülsalitsüülhape, trombolüütilised ained, beeta-adrenoblokaatorid, nitraadid:
Perindopriili võib kasutada samaaegselt atsetüülsalitsüülhappega (kui seda kasutatakse
trombolüütikumina), trombolüütiliste ravimitega, beeta-adrenoblokaatoritega ja/või nitraatidega.

Tritsüklilised antidepressandid/antipsühhootilised preparaadid/anesteetikumid:
Teatud anesteetiliste ravimite, tritsükliliste antidepressantide ja antipsühhootiliste preparaatide ning
AKE inhibiitorite samaaegne kasutamine võib alandada vererõhku (vt lõiku 4.4).

Sümpatomimeetilised ained:
Sümpatomimeetilised ained võivad vähendada AKE inhibiitorite antihüpertensiivseid mõjusid.

Kuld:
Harva on teatatud nitritoidreaktsioonidest (sümptomiteks on näo punetus, iiveldus, oksendamine ja
hüpotensioon) patsientidel, kes saavad ravi kullapreparaadi (naatriumaurotiomalaat) süstelahusega ja
samaaegselt AKE inhibiitor-ravi sh perindopriili.


4.6     Rasedus ja imetamine

Perindopriili kasutamine raseduse esimesel trimestril ei ole soovitatav (vt lõik 4.4). AKE
inhibiitorite kasutamine raseduse teisel ja kolmandal trimestril on vastunäidustatud (vt lõik 4.3
ja 4.4).

AKE inhibiitorite kasutamise korral raseduse esimesel trimestril ei ole epidemioloogiline
tõestusmaterjal teratogeensuse riski tekke osas lõplik; kuigi väikest riski suurenemist ei saa siiski
välistada. Juhul kui ravi jätkamine AKE inhibiitoritega ei ole tingimata vajalik, peaksid rasestumist
planeerivad patsiendid üle minema alternatiivsele antihüpertensiivsele ravile, mille raseduse ajal
kasutamise ohutusprofiil on tõestatud. Kui rasedus on avastatud, tuleks ravi AKE inhibiitoritega
koheselt katkestada ja vajadusel alustada alternatiivset ravi.
AKE inhibiitorite kasutamine raseduse teise ja kolmanda trimestri ajal võib teadaolevalt põhjustada
fetotoksilisust (neerufunktsiooni vähenemine, oligohüdramnion, koljuluude luustumise peetumine) ja
neonataalset toksilisust (neerupuudulikkust, hüpotensiooni, hüperkaleemiat) (vt lõik 5.3).
Kui alates raseduse teisest trimestrist on kasutatud perindopriili, soovitatakse ultraheliga kontrollida
neerufunktsiooni ja koljut.
Imikuid, kelle emad on raseduse ajal kasutanud AKE inhibiitoreid, tuleks pidevalt jälgida
hüpotensiooni võimaliku tekke suhtes (vt lõik 4.3 ja 4.4).

Imetamine:
Kuna informatsioon Prestarium´i kasutamise kohta imetamise ajal puudub, siis ei soovitata seda
kasutada imetamise ajal. Eelistada tuleb imetamise suhtes parema ohutusprofiiliga alternatiivset
ravimit, eriti kui imetatakse vastsündinud või enneaegselt sündinud imikut.

4.7     Toime reaktsioonikiirusele

Prestarium ei vähenda otseselt autojuhtimise ja masinate käsitsemise võimet, kuid mõnedel
patsientidel võivad vererõhu langusest tekkida häired, seda eriti ravi algul või kombinatsioonis teiste
antihüpertensiivsete ravimitega.
Selle tulemusena võib autojuhtimise ja masinate käsitsemise võime väheneda.


4.8   Kõrvaltoimed

Perindopriili kasutamisel on ilmenenud järgmised kõrvaltoimed, mis on järjestatud sageduse alusel:
Väga sage (>1/10); sage (>1/100, <1/10); aeg-ajalt (>1/1000, <1/100); harv (>1/10000, <1/1000); väga
harv (<1/10000), teadmata (ei saa hinnata olemasolevate andmete alusel)

Vere ja lümfisüsteemi häired:
Hemoglobiini ja hematokriti taseme langusest, trombotsütopeeniast, leukopeeniast/neutropeeniast,
agranulotsütoosist või pantsütopeenia juhtudest on teatatud väga harva. Kaasasündinud glükoos-6-
fosfaatdehüdrogenaas (G6PD) puudulikkusega patsientide puhul on väga harva täheldatud
hemolüütilist aneemiat (vt lõik 4.4).

Ainevahetus- ja toitumishäired:
Teadmata: hüpoglükeemia (vt lõik 4.4 ja 4.5)

Psühhiaatrilised häired:
Aeg-ajalt: meeleolu- või unehäired

Närvisüsteemi häired:
Sage: peavalu, pearinglus, vertiigo, paresteesia
Väga harv: segasus

Silma kahjustused:
Sage: nägemishäired

Kõrva ja labürindi kahjustused:
Sage: tinnitus

Südame häired:
Väga harv: Arütmia, stenokardia ja müokardiinfarkt, mis võivad kõrge riskiga patsientidel
sekundaarselt tekkida liigse hüpotensiooni korral (vt lõik 4.4).

Vaskulaarsed häired:
Sage: hüpotensioon ja hüpotensiooniga seotud nähud

Väga harv: insult, mis võib kõrge riskiga patsientidel sekundaarselt tekkida liigse hüpotensiooni korral
(vt lõik 4.4).
Teadmata: vaskuliit.

Respiratoorsed, rindkere ja mediastiinumi häired:
Sage: köha, hingeldus
Aeg-ajalt: bronhospasm
Väga harv: eosinofiilne pneumoonia, riniit

Seedetrakti häired:
Sage: iiveldus, oksendamine, kõhuvalu, maitsetundlikkuse häired, düspepsia, kõhulahtisus,
kõhukinnisus
Aeg-ajalt: suukuivus
Väga harv: pankreatiit

Maksa ja sapiteede häired:
Väga harv: tsütolüütiline või kolestaatiline hepatiit (vt lõik 4.4)

Naha ja nahaaluse koe kahjustused:
Sage: lööve, kihelus
Aeg-ajalt: näo, jäsemete, huulte, limaskestade, keele, häälepilu piirkonna ja/või kõri angioödeem,
nõgestõbi (vt lõik 4.4).
Väga harv: multiformne erüteem

Lihas-skeleti ja sidekoe kahjustused:
Sage: lihaskrambid

Neerude ja kuseteede häired:
Aeg-ajalt: neerupuudulikkus
Väga harv: äge neerupuudulikkus

Reproduktiivse süsteemi ja rinnanäärme häired:
Aeg-ajalt: impotentsus

Üldised häired:
Sage: asteenia
Aeg-ajalt: higistamine

Uuringud:
Tekkida võivad vere uurea ja plasma kreatiniini tõus, hüperkaleemia (ravimi katkestamisel taastuv),
eriti juhul kui on neerupuudulikkus, tõsine südamepuudulikkus ja renovaskulaarne hüpertensioon.
Harva on täheldatud maksaensüümide aktiivsuse suurenemist ja bilirubiini tõusu.

Kliinilised katsed:
Juhuslikult valitud perioodil, EUROPA uuringus peeti arvestust vaid tõsiste kõrvaltoimete üle. Tõsised
kõrvaltoimed ilmnesid vaid vähestel patsientidel: 16 (0,3%) patsiendil 6122-st perindopriili saanutest
ja 12 (0,2%) patsiendil 6107-st platseebot saanutest. Perindopriili ravi saanud patsientidel avastati
hüpotensioon kuuel patsiendil, angioödeem kolmel patsiendil ja äkiline südameseiskumine ühel
patsiendil. Köha, hüpotensiooni või teiste talumatuse nähtude tõttu ravist loobunud patsientide arv oli
perindopriili rühmas suurem kui platseebo rühmas, vastavalt 6,0% (n=366) ja 2,1% (n=129).

4.9     Üleannustamine

Üleannustamise kohta inimestel on vähe andmeid. AKE inhibiitorite üleannustamisega seotud
sümptomid võivad olla hüpotensioon, tsirkulatoorne šokk, elektrolüütide nihked, neerupuudulikkus,
hüperventilatsioon, trahhükardia, palpitatsioonid, bradükardia, pearinglus, ärevus ja köha.
Üleannustamise soovituslik ravi on intravenoosne infusioon füsioloogilise lahusega. Hüpotensiooni
ilmnedes tuleks patsient panna küliliasendisse. Võimalusel võib kaaluda angiotensiin II-ga ja/või
katehhoolamiinide infusiooni. Perindopriili eemaldamiseks üldisest vereringest võib kasutada ka
hemodialüüsi (vt lõik 4.4, Hemodialüüsi ravi saavad patsiendid). Ravile raskesti alluva bradükardia
korral võib kaaluda südamestimulaatori kasutamist. Pidevalt peaks jälgima elulisi näitajaid, seerumi
elektrolüütide ja kreatiniini konsentratsiooni.


5.      FARMAKOLOOGILISED OMADUSED

5.1     Farmadünaamilised omadused

ATC-kood: C09A A04
Perindopriil inhibeerib ensüümi, mis konverteerib angiotensiin I angiotensiin II-ks (angiotensiini
konverteeriv süsteem AKE). Konverteeriv ensüüm, või kinaas, on eksopeptidaas, mis võimaldab
angiotensiin I konverteerimist vasokonstriktor angiostensiin II-ks ning põhjustab ka vasodilaator
bradükiniini degradatsiooni inaktiivseks heptapeptiidiks. AKE pärssimise tagajärjel väheneb
angiotensiin II sisaldus plasmas, mis tingib plasma reniini aktiivsuse suurenemise (blokeerides reniini
vabanemise negatiivse tagasiside) ja aldesterooni sekretsiooni vähenemise. Et AKE inaktiveerib
bradükiniini, siis AKE inhibeerimine suurendab tsirkuleeriva ja paikse kallikreiin-kiniini süsteemi
aktiivsust (ning põhjustab samuti prostaglandiini süsteemi aktiveerumise). On võimalik, et nimetatud
mehhanism mõjutab ka AKE-inhibiitorite toimet (madaldab vererõhku) ja on osaliselt vastutav
teatavate kõrvaltoimete eest (nt köha).
Perindopriil toimib oma aktiivse metaboliidi, perindoprilaadi kaudu. Teised metaboliidid ei oma in
vitro mingisugust AKE aktiivsust pärssivat toimet.

Hüpertensioon:
Perindopriil toimib igas hüpertensiooni raskusastmes: kerge, mõõdukas, raskekujuline; täheldatud on
süstoolse ja diastoolse vererõhu alanemist nii lamamis- kui ka püstiasendis.
Perindopriil vähendab perifeerset vaskulaarset resistentsust, mis toob endaga kaasa vererõhu
alanemise. Tulemusena suureneb perifeerne verevool, kuid ei tõuse südame löögisagedus.
Verevool neerudes reeglina suureneb, kuid glomerulaarfiltratsioon jääb tavaliselt muutumatuks.
Antihüpertensiivne toime on maksimaalne 4 kuni 6 tundi pärast üksikannuse võtmist ja püsib vähemalt
24 tundi. Toime ravimi kontsentratsiooni madalaimas punktis on 87...100% maksimaalsest
kontsentratsioonist.
Vererõhk langeb järsult. Ravimile alluvatel patsientidel saavutatakse raviefekt kuu möödudes ja see
kestab ilma ravimitolerantsuse tekketa.
Ravi katkestamisega ei kaasne tagasilöögi efekt.
Perindopriil vähendab vasaku vatsakese hüpertroofiat.
Perindopriili vasodilateerivad omadused inimesel on kinnitatud. See toime parandab suurte arterite
elastsust ja vähendab meedia: valendiku suhet väikestes arterites.
Abistav ravi tiasiidiga annab aditiivset tüüpi sünergia. Samuti vähendab AKE inhibiitorite ja tiasiidi
kombineerimine hüperkaleemia riski.

Südamepuudulikkus:
PRESTARIUM vähendab südame tööd eel- ja järelkoormuse vähendamise kaudu.
Südamepuudulikkusega haigetega tehtud uuringud näitasid, et:
- vähenes vasaku ja parema vatsakese täitumisrõhk,
- vähenes kogu perifeerne vaskulaarne resistentsus,
- suurenes südame minutimaht ja paranes südameindeks.
Võrdlevates uuringutes ei põhjustanud esmakordne 2 mg PRESTARIUM’i manustamine kerge ja
keskmise astmega südamepuudulikkusega patsientidel olulist vererõhu langust võrreldes platseeboga.

Stabiilse südame isheemiatõvega patsiendid:
EUROPA uuring oli multitsentriline, rahvusvaheline, randomiseeritud, topelt-pime, platseeboga
kontrollitud kliiniline uuring, mis kestis 4 aastat.
Kaksteisttuhat kakssadakaheksateist (12218) üle 18 aasta vanust patsienti randomiseeriti 8 mg
perindopriili (n=6110) või platseebo rühma (n=6108).
Uuringus osalenutel oli südame isheemiatõve tunnuseid ilma südamepuudulikkuse kliiniliste
sümptomiteta.
Kõikidest patsientidest oli 90%-il olnud eelnev müokardiinfarkt ja/või tehtud pärgarterite
revaskularisatsioon.
Enamik patsiente sai uuringuravimit lisaks konventsionaalsele ravile, mille hulka kuulusid
trombotsüütide agregatsiooni inhibiitorid, vere lipiide alandavad ravimid ja beeta-adrenoblokaatorid.
Peamine efektiivsuse hindamise kriteerium oli kombinatsioon kardiovaskulaarsest suremusest,
mitteeluohtlikust müokardiinfarktist ja/või edukalt ravitud südameseiskusest. Perindopriili ravi
annusega 8 mg ööpäevase andis märkimisväärse esmase tulemusnäitaja 1,9% vähenemise (suhteline
risk vähenes 20%, 95%CI [9,4; 28,6] – p<0,001).
Müokardiinfarkti ja/või revaskularisatsiooni anamneesiga patsientide puhul vähenes platseeboga
võrreldes esmane lõpptulemus 2,2% ja vastav risk 22,4% (95%CI [12,0; 31,6] – p<0,001).

5.2     Farmakokineetilised omadused

Pärast suukaudset manustamist imendub perindopriil kiiresti ning maksimaalne
plasmakontsentratsioon saabub 1 tunni jooksul. Biosaadavus on 65 kuni 70%.
Umbes 20% kogu imendunud perindopriili kogusest muutub aktiivseks metaboliidiks
perindoprilaadiks. Peale aktiivse perindoprilaadi on perindopriilil viis inaktiivset metaboliiti.
Perindopriili poolväärtusaeg plasmas on 1 tund. Perindopriili maksimaalne plasmakontsentratsioon
saabub 3 kuni 4 tunni jooksul.
Toit vähendab perindopriili muutumist perindoprilaadiks, sellest tulenevalt ka biosaadavust, seega
tuleks PRESTARIUM’i päevane annus manustada hommikuti enne sööki.
Seondumata perindoprilaadi jaotusruumala on ligikaudu 0,2 1/kg. Plasmavalkudega seondumine on
väike (perindoprilaadi siduvus AKE-ga on vähem kui 30%), kuid see oleneb kontsentratsioonist.
Perindoprilaat eritub uriiniga ja konjugeerimata fraktsiooni poolväärtusaeg on umbes 3 kuni 5 tundi.
Seondunud perindoprilaadi vabanemine angiotensiini konverteerivalt ensüümilt annab „efektiivse"
eliminatsiooni poolväärtusaja 25 tundi; seetõttu saabub püsikontsentratsioon 4 päeva jooksul.
Pärast korduvat manustamist ei ole perindopriili kumulatsiooni täheldatud.
Perindoprilaadi eritumine on vähenenud eakatel ning samuti südame- või neerukahjustustega haigetel.
Neerupuudulikkuse puhul tuleks annuse suurus määrata olenevalt kahjustuse astmest (kreatiniini
kliirens).
Perindoprilaadi dialüüsi kliirens on 70 ml/min.
Tsirroosihaigetel on perindopriili kineetika muutunud: algmolekuli maksakliirens on vähenenud poole
võrra. Moodustuva perindoprilaadi kogus ei ole siiski vähenenud ning seega ei tule ka annust
kohendada (vt lõik 4.2 ja 4.4).

5.3     Prekliinilised ohutusandmed

Kroonilise toksilisuse uuringutes suukaudsel manustamisel (rottidel ja ahvidel) olid märklaudorganiks
neerud, kuid kahjustus oli pöörduv.
In vitro või in vivo katsetel ei täheldatud mutageensust.
Reproduktsioonitoksilisuse uuringutes (rotid, hiired, küülikud ja ahvid) ei ilmnenud embrüotoksilisust
või teratogeensust. Siiski on angiotensiini konverteeriva ensüümi inhibiitorite kui ravimiklassi puhul
kirjeldatud toksilisi toimeid lootele, mille tagajärjeks on loote surm ning kongenitaalne mõju nii
näriliste kui ka küülikute loodete puhul. Täheldatud on neerukahjustusi ja suurenenud peri- ja
postnataalset suremust.
Kartsinogeensust rottidel ja hiirtel pikaajalistes uuringutes ei täheldatud.


6.      FARMATSEUTILISED ANDMED

6.1     Abiainete loetelu

Mikrokristalne tselluloos,
laktoosmonohüdraat,
veevaba kolloidne ränidioksiid,
magneesiumstearaat,
järveklorofülliinide alumiinium-vasekompleksid (E 141 ii).

6.2     Sobimatus

Ei ole kohaldatav.

6.3     Kõlblikkusaeg

2 aastat.

6.4     Säilitamise eritingimused

PRESTARIUM 4 mg: See ravimpreparaat ei vaja säilitamisel eritingimusi.
PRESTARIUM 8 mg: Hoida temperatuuril kuni 30°C.


6.5    Pakendi iseloomustus ja sisu

30 tabletti PVC/alumiinium blisterpakendis, pappkarbis.

6.6     Kasutamis- ja käsitlemisjuhend

Erinõuded puuduvad.


7.      MÜÜGILOA HOIDJA

Les Laboratoires Servier
22, rue Garnier
92200 Neuilly-sur-Seine
Prantsusmaa


8.      MÜÜGILOA NUMBER

PRESTARIUM 4 mg: 158997
PRESTARIUM 8 mg: 451204

9.      ESMASE MÜÜGILOA VÄLJASTAMISE/MÜÜGILOA UUENDAMISE KUUPÄEV

PRESTARIUM 4 mg: 28.02.1997/16.08.2002/ 24.08.2007
PRESTARIUM 8 mg: 13.08.2004/19.08.2009


10.     TEKSTI LÄBIVAATAMISE KUUPÄEV

Ravimiametis kinnitatud augustis 2009