RAVIMI OMADUSTE KOKKUVÕTE


1.    RAVIMPREPARAADI NIMETUS

Monopril, 10 mg tabletid
Monopril, 20 mg tabletid


2.    KVALITATIIVNE JA KVANTITATIIVNE KOOSTIS

Tablett sisaldab 10 mg või 20 mg fosinopriili naatriumisoola.
INN. Fosinoprilum

Sisaldab 136 mg laktoosi 10 mg tableti ja 126 mg laktoosi 20 mg tableti kohta.

Abiainete täielik loetelu vt lõik 6.1.


3.    RAVIMVORM

Tablett.
Monopril 10 mg tabletid on valged ilma lõhnata kaksikkumerad rombikujulised tabletid, mille ühele
poolele on pressitud 158 ja teisele poolele tähe kujutis.
Monopril 20 mg tabletid on valged ümmargused ilma lõhnata poolitusjoonega tabletid, mille ühele
poolele on pressitud 609.

4.    KLIINILISED ANDMED

4.1   Näidustused

Arteriaalne hüpertensioon. Täiendava ravimina südamepuudulikkuse korral.

Märkus. Hüpertensioon: Monopril'i võib kasutada nii üksikravimina kui ka kombinatsioonis teiste
antihüpertensiivsete ainetega (nt tiasiiddiureetikumid).
Südamepuudulikkus: Monopril on näidustatud südamepuudulikkuse ravis koos diureetikumidega.
Fosinopriil leevendab sümptomaatikat, parandab koormustaluvust, vähendab südamepuudulikkuse
raskust ja ravipäevade arvu haiglas. Samaaegne südameglükosiidide kasutamine koos fosinopriiliga ei
ole soovitud tulemuse saavutamiseks vajalik.

4.2   Annustamine ja manustamisviis

Annustamine on individuaalne.

Hüpertensioon
Ravi alustamisel tuleb arvestada eelnevat antihüpertensiivset ravi, vererõhu kõikumiste ulatust, soola
ja/või vedeliku piiranguid ja teisi kliinilisi näitajaid. Võimalusel tuleb eelnev antihüpertensiivne ravi
katkestada mõni päev enne Monopril ravi alustamist.
Soovitatav Monopril'i algannus on 10 mg üks kord päevas. Ravi tuleb kohaldada vastavalt vererõhu
muutusele. Tavaline annus on vahemikus 10...40 mg üks kord päevas. Kui Monopril'i monoteraapiaga
ei saavutata soovitud vererõhu langust, võib ravile lisada diureetikumi.
Kui ravi Monopril'iga alustatakse patsiendil, kes juba tarvitab diureetikumi, tuleb haiget mõne tunni
vältel jälgida kuni vererõhk on stabiliseerunud. Hüpotensiooni tekkimise võimaluse vähendamiseks
tuleb ravi diureetikumiga katkestada mõni päev enne Monopril ravi alustamist.


Südamepuudulikkus
Soovitatav algannus on 10 mg Monopril'i üks kord päevas. Ravi tuleb alustada arstliku järelvalve all.
Kui Monopril'i algannust on talutud hästi, võib vastavalt ravitulemustele nädalase intervalliga annust
suurendada kuni 40 mg-ni üks kord päevas. Pärast algannuse manustamist tekkinud hüpotensioon ei
ole tavaliselt takistuseks Monopril'i annuse ettevaatlikule tõstmisele pärast hüpotensiooni
korrigeerumist. Monopril'i tuleks kasutada koos diureetikumiga.

Kasutamine neeru- või maksapuudulikkusega patsientidel
Fosinoprilaadi ekskretsioon kulgeb mööda kahte erinevat rada, seepärast ei ole neeru- või
maksapuudulikkusega patsientidel tavaliselt vaja annust vähendada.

4.3   Vastunäidustused

Ülitundlikkus toimeaine või ravimi ükskõik millise abiaine suhtes.
Ülitundlikkus mistahes AKE inhibiitori suhtes.

Raseduse teine ja kolmas trimester (vt lõigud 4.4 ja 4.6).

4.4   Hoiatused ja ettevaatusabinõud kasutamisel

Angioödeem
AKE inhibiitoritega, sh fosinopriiliga ravitud haigetel on kätel ja jalgadel kirjeldatud angioödeemi.
Kui angioödeem haarab keele, kõripealise või kõri, võib kujuneda eluohtlik hingamisteede
obstruktsioon. Tursed, mis piirduvad näopiirkonna, suu limaskesta, huulte ning jäsemetega on
tavaliselt lahenenud fosinopriil ravi katkestamisega; mõned juhud on vajanud ravi.

Soolte angioödeem
AKE-inhibiitoritega ravitud patsientidel on harva täheldatud soolte angioödeemi. Need patsiendid on
kaevanud kõhuvalu (koos iivelduse või oksendamisega või ilma); mõnel juhul ei esinenud anamneesis
eelnevalt ka näo piirkonna angioödeemi ning C-1 esteraasi tase oli normis. Angioödeem diagnoositi
kõhuõõne kompuutertomograafia või ultraheli uuringu või kirurgia käigus ning selle sümptomid
taandusid pärast AKE-inhibiitoriga ravi lõpetamist. Kõhuvaluga patsientidel, kes saavad AKE-
inhibiitoreid, tuleb diferentsiaaldiagnoosimisel kaaluda soole angioödeemi võimalust.

Anafülaktiline reaktsioon desensibiliseeriva ravi käigus
Kahel patsiendil, kes said desensibiliseerivat ravi kiletiivaliste (hymenoptera venom) mürgiga ning
tarvitasid samaaegselt AKE inhibiitorit (enalapriili), ilmnes eluohtlik anafülaktiline reaktsioon. Nendel
patsientidel hoiti reaktsiooni teke ära, kui ajutiselt katkestati ravi AKE inhibiitoriga, kuid see
taasilmnes ootamatult uuesti. Seetõttu tuleb ettevaatusega suhtuda AKE inhibiitoriga ravitavasse
patsienti, kellel viiakse läbi desensibiliseerivat ravi.

Anafülaktiline reaktsioon high-flux-dialüsaatori (lipoproteiini afereesi membraani) kasutamisel
Anafülaktilistest reaktsioonidest on teatatud patsientidel, kes on saanud hemodialüüsi high-flux-
dialüsaatoriga, samuti patsientidel, kellel on viidud läbi madala tihedusega lipoproteiini afereesi
dekstraansulfaat absorbendiga. Sellisel juhul tuleks kasutada teist tüüpi dialüsaatorit või ravi teist tüüpi
ravimitega.

Neutropeenia/agranulotsütoos
Harva on kirjeldatud AKE inhibiitoritest põhjustatud agranulotsütoosi või luuüdi supressiooni;
sagedamini on need esinenud neerupuudulikkusega patsientidel, eriti kui on kaasnenud mõni
kollageenhaigus nagu süsteemne erütematoosne luupus või sklerodermia. Nendel patsientidel tuleb
hoolikalt jälgida leukotsüüütide arvu.

Hüpotensioon
Fosinopriili on harva seostatud hüpotensiooni tekkega tüsistusteta hüpertensiivsel patsiendil. Nagu
teistegi AKE inhibiitorite korral, võib hüpotensioon tekkida soola defitsiidiga või hüpovoleemilisel
patsiendil, nt tugevat diureetilist ravi saavad ja/või soola tarbimise piiranguga haiged või dialüüsil
olevad patsiendid. Enne ravi alustamist fosinopriiliga tuleb korrigeerida soola defitsiit ja
hüpovoleemia. Mööduv hüpotoonia ei ole vastunäidustuseks edasisele ravile ning ravi võib edukalt
jätkata pärast soola defitsiidi ja hüpovoleemia kõrvaldamist.

Südame paispuudulikkusega patsientidel, koos või ilma väljendunud neerupuudulikkuseta, võivad
AKE inhibiitorid põhjustada tugevat vererõhu langust, millele kaasneb oliguuria või asoteemia ja
harva äge neerupuudulikkus ning surm. Sellistel patsientidel tuleb Monopril ravi alustada range
arstliku järelvalve all, neid tuleb esimesel kahel ravinädalal pidevalt jälgida ja alati, kui fosinopriili või
diureetikumi annust tõstetakse. Kaaluda tuleks diureetikumi annuse vähendamist normaalse või
madala vererõhuga patsientidel, kes on saanud tugevat diureetilist ravi või kellel on hüponatreemia.

Hüpotensioon ei ole otseseks näidustuseks fosinopriili katkestamisele. Vererõhu langus on suurim ravi
alguses, see stabiliseerub 1...2 nädalaga ja tavaliselt taastub ravieelne tase ilma terapeutilise toime
vähenemiseta.

Rasedus
Ravi AKE-inhibiitoritega ei tohi alustada raseduse ajal. Kui ravi jätkamist AKE-inhibiitoriga ei peeta
hädavajalikuks, tuleb rasestumist planeerival patsiendil antihüpertensiivne ravi asendada sellisega,
mille ohutus raseduse ajal on tõestatud. Raseduse diagnoosimisel tuleb ravi AKE-inhibiitoriga
otsekohe lõpetada ning vajadusel alustada muu asjakohase raviga.

Loote/vastsündinu kahjustused ja suremus
Raseduse ajal kasutatuna võivad AKE-inhibiitorid põhjustada areneval lootel kahjustusi ja isegi surma.

Maksapuudulikkus
AKE inhibiitoreid on mõnikord seostatud sündroomiga, mis algab kolestaatilise ikterusega,
progresseerub ägedaks maksanekroosiks ning (mõnikord) lõpeb surmaga. Selle sündroomi mehhanism
ei ole selge. AKE inhibiitoreid saavatel patsientidel, kellel areneb ikterus või ilmneb märkimisväärne
maksaensüümide aktiivsuse tõus, tuleb ravi AKE inhibiitoritega katkestada ning viia läbi põhjalik
meditsiiniline uuring.

Halvenenud neerufunktsioon
Ühe või mõlema neeruarteri stenoosiga hüpertensiivsetel patsientidel on täheldatud ravi ajal AKE
inhibiitoritega uurea ja kreatiniini sisalduse tõusu seerumis, mis tavaliselt ravi katkestamisel möödub.
Sellistel patsientidel tuleb ravi esimestel nädalatel jälgida neerufunktsiooni.

Mõnel vererõhuhaigel, kellel ei ole leitud neeru vaskulaarset patoloogiat, on täheldatud uurea ja
kreatiniini vähest või mööduvat tõusu seerumis ka siis, kui nad on saanud samaaegselt ravi
diureetikumiga. Tavaliselt tekivad need nähud eelnevalt neeruhaigust põdenud patsientidel.
Fosinopriili annuse vähendamine võib olla vajalik.

Raske südame paispuudulikkusega patsientidel, kelle neerufunktsioon sõltub reniin-angiotensiin-
aldosteroon süsteemist, võib ravile AKE inhibiitoriga kaasneda oliguuria ja/või asoteemia, harvem äge
neerupuudulikkus ja surm.

Halvenenud maksafunktsioon
Nõrgenenud maksafunktsiooniga patsientidel võib fosinopriili plasmasisaldus suureneda. Alkohoolse
ja biliaarse tsirroosiga patsientidel teostatud uuringutes täheldati fosinoprilaadi kogukliirensi
aeglustumist ja plasma AUC ligikaudu kahekordistumist.

Hüperkaleemia
Mõnel AKE inhibiitoritega (sh fosinopriiliga) ravitud patsiendil on täheldatud kaaliumi sisalduse
suurenemist seerumis. Järgmistel AKE inhibiitoritega ravitud haigetel on suurem hüperkaleemia tekke
oht: neerupuudulikkuse ja diabeediga patsiendid, kaaliumi säästvaid diureetikume, kaaliumi
sisaldavaid ravimeid või soola asendajaid või teisi ravimeid, mis tõstavad kaaliumi sisaldust seerumis
(nt hepariin) kasutavad patsiendid.
Köha
AKE inhibiitoritega (sh fosinopriiliga) ravitud patsientidel on täheldatud köha. Tavaliselt on see kuiv,
püsiv ja lakkab ravi lõpetamisel. AKE inhibiitorite poolt põhjustatud köha tuleb arvestada köha
differentsiaaldiagnoosis.

Kirurgia ja anesteesia
Patsientidel, kellel operatsiooni või anesteesia ajal kasutatakse ravimeid, mis põhjustavad
hüpotensiooni võib fosinopriil süvendada nende ainete hüpotensiivset toimet.

Kasutamine lastel
Ravimi efektiivsust ja ohutust lastel ei ole piisavalt uuritud.

Kasutamine vanuritel
Fosinopriili kliinilistes uuringutes ei täheldatud erinevusi toime ja ohutuse osas eakate (üle 65 aasta
vanuste) ja nooremate patsientide vahel. Siiski tuleb arvestada, et mõne eaka haige tundlikkus ravimile
võib olla suurenenud.

Laktoos
See ravim sisaldab laktoosi. Harvaesineva päriliku galaktoositalumatuse häirete, laktaasi puudulikkuse
või glükoosi-galaktoosi puuduliku imendumisega patsiendid ei tohi seda ravimit kasutada.

4.5   Koostoimed teiste ravimitega ja muud koostoimed

Antatsiidid
Antatsiidid (nt alumiiniumhüdroksiid, magneesiumhüdroksiid ja simetikoon) võivad halvendada
fosinopriili imendumist. Seetõttu, kui on vajalik nende ravimite samaaegne kasutamine, peab ravimite
võtmise vahe olema vähemalt 2 tundi.

Liitium
Liitiumi ja AKE inhibiitoreid üheaegselt kasutavatel patsientidel on täheldatud liitiumi sisalduse
suurenemist seerumis ja suurenenud liitiumimürgistuse ohtu. Nende ravimite samaaegne kasutamine
nõuab ettevaatust ning vere liitiumi sisalduse pidevat kontrollimist.

Tsüklooksügenaasi inhibiitorid
Indometatsiin võib vähendada fosinopriili antihüpertensiivset toimet, eriti kui hüpertensioon on
põhjustatud reniini vähesusest. Ka teised mittesteroidsed põletikuvastased ained (nt aspiriin) võivad
omada samalaadset toimet.

Diureetikumid
Diureetikume saavatel patsientidel, eriti kui ravi on alustatud hiljuti; haigetel, kes on rangel
soolatarbimist piiraval dieedil või kes saavad dialüüsi, võib esineda vererõhu langust, tavaliselt
esimese tunni jooksul pärast fosinopriili algannuse manustamist.

Kaaliumi lisandid ja kaaliumi säästvad diureetikumid
Kaaliumi säästvad diureetikumid (nagu spironolaktoon, triamtereen, amiloriid) või kaaliumi lisandid
võivad suurendada hüperkaleemia tekkimise ohtu. Seetõttu nõuab nende ravimite samaaegne
kasutamine ettevaatust ja seerumi kaaliumisisalduse pidevat jälgimist.

Laboratoorsete analüüside muutused
Fosinopriil võib põhjustada digoksiini vale-madalat sisaldust seerumis aktiivsöe adsorbtsioon meetodi
kasutamisel. Eelistada tuleks teisi, antikehadel põhinevaid meetodeid. Ravi fosinopriiliga tuleks
katkestada mõneks päevaks enne kõrvalkilpnäärme funktsiooni uuringuid.

4.6   Rasedus ja imetamine


Rasedus: AKE-inhibiitoreid ei soovitata kasutada raseduse esimesel trimestril (vt lõik 4.4).
AKEinhibiitorite kasutamine on vastunäidustatud raseduse teisel ja kolmandal trimestril (vt lõigud 4.3
ja 4.4).

Epidemioloogilised andmed ei võimalda üheselt määrata riski teratogeensuse tekkeks AKE
inhibiitorite kasutamisel raseduse esimesel trimestril, sellegipoolest ei saa ka välistada selle riski
vähest suurenemist. Kui ravi jätkamist AKE-inhibiitoriga ei peeta hädavajalikuks, tuleb rasestumist
planeerival patsiendil antihüpertensiivne ravi asendada sellisega, mille ohutus raseduse ajal on
tõestatud. Raseduse diagnoosimisel tuleb ravi AKE-inhibiitoriga otsekohe lõpetada ning vajadusel
alustada muu asjakohase raviga.
Ravi AKE inhibiitoriga raseduse teisel ja kolmandal trimestril põhjustab inimesel teadaolevalt
fetotoksilisust (neerufunktsiooni nõrgenemine, oligohüdramnion, kolju luustumise peetus) ning
toksilisust vastsündinul (neerupuudulikkus, hüpotensioon, hüperkaleemia) (vt lõik 5.3).
Kui AKE-inhibiitorit on kasutatud raseduse teisel trimestril või hiljem on soovitatav sonograafiliselt
kontrollida loote neerufunktsiooni ja koljut. Imikut, kelle ema on kasutanud AKE-inhibiitorit tuleb
tähelepanelikult jälgida hüpotensiooni suhtes (vt lõigud 4.3 ja 4.4).

Imetamine: fosinopriil on määratav rinnapiimast. Kuivõrd andmeid fosinopriili kasutamisest
imetamise ajal ei ole, ei ole soovitatav fosinopriili siis kasutada ning eelistada tuleks ravimit, mille
ohutusprofiil lubab kasutamist imetamise ajal, eriti kui rinnaga toidetakse vastsündinut või enneaegset
imikut.

4.7   Toime reaktsioonikiirusele

Mõju kohta autojuhtimise ja masinate käsitsemise võimele ei ole uuringuid läbi viidud. Arvestada
tuleb sellega, et kõrvaltoimetena võivad tekkida pearinglus ja vertiigo.

4.8    Kõrvaltoimed

Kõrvaltoimed on loetletud organsüsteemide kaupa MedDRA terminoloogia järgi vastavalt
esinemissagedusele, mille kategooriad on järgmised: väga sage (≥ 1/10); sage (≥ 1/100 kuni < 1/10);
aeg-ajalt (≥ 1/1000 kuni < 1/100); harv (≥1/10000 kuni <1/1000); väga harv (<1/10000) ja teadmta
(olemasolevate andmete alusel ei saa sagedust hinnata).

Organsüsteemi klassid                Sagedus                       MedDRA termin
Infektsioonid ja infestatsioonid     Sage                          Ülemiste hingamisteede infektsioon,
                                                                   farüngiit, riniit, viirusinfektsioon
                                     Teadmata                      Pneumoonia, larüngiit, sinusiit,
                                                                   trahheobronhiit
Vere ja lümfisüsteemi häired         Teadmata                      Lümfadenopaatia, leukopeenia,
                                                                   neutropeenia, eosinofiilia
Ainevahetus- ja toitumishäired       Teadmata                      Podagra, söögiisu muutused,
                                                                   kehakaalu kõikumine, söögiisu
                                                                   vähenemine, hüperkaleemia
Psühhiaatrilised häired              Sage                          Meeleolumuutused, unehäired
                                     Teadmata                      Depressioon, käitumishäired,
                                                                   segasusseisund
Närvisüsteemi häired                 Sage                          Pearinglus, peavalu, paresteesia
                                     Aeg-ajalt                     Sünkoop
                                     Teadmata                      Ajuinfarkt, transitoorne aju isheemia,
                                                                   treemor, tasakaaluhäired, mäluhäired,
                                                                   unisus, ajuinsult
Silma kahjustused                    Sage                          Silma kahjustused, nägemishäired
Kõrva ja labürindi kahjustused       Teadmata                      Tinnitus, vertiigo, kõrvavalu
Südame häired                        Sage                          Arütmia, palpitatsioonid, stenokardia
Organsüsteemi klassid               Sagedus                       MedDRA termin
                                    Teadmata                      Südameseiskus, müokardiinfarkt,
                                                                  tahhükardia, kardio-respiratoorne
                                                                  seiskus, juhtehäired
Vaskulaarsed häired                 Sage                          Hüpotensioon, ortostaatiline
                                                                  hüpotensioon
                                    Aeg-ajalt                     Šokk
                                    Teadmata                      Hüpertensiivne kriis, perifeersete
                                                                  veresoonte haigus, hemorraagia,
                                                                  hüpertensioon, õhetus
Respiratoorsed, rindkere ja         Sage                          Köha, siinuse häire
mediastiinumi häired                Teadmata                      Düspnoe, bronhospasm, kopsupais,
                                                                  düsfoonia, ninaverejooks, sinusiit,
                                                                  pleuriitne valu
Seedetrakti häired                  Sage                          Iiveldus, oksendamine, kõhulahtisus,
                                                                  kõhuvalu, düspepsia,
                                                                  maitsetundlikkuse häired
                                    Teadmata                      Pankreatiit, keele turse, düsfaagia, suu
                                                                  häire, pingetunne kõhus,
                                                                  kõhukinnisus, kõhupuhitus,
                                                                  suukuivus, soolte angioödeem
Maksa ja sapiteede häired           Teadmata                      Hepatiit
Naha ja nahaaluskoe kahjustused     Sage                          Lööve
                                    Aeg-ajalt                     Angioödeem
                                    Teadmata                      Liighigistamine, verevalum, sügelus,
                                                                  dermatiit, urtikaaria
Lihas-skeleti ja sidekoe            Sage                          Lihaste või luude valu, müalgia
kahjustused                         Teadmata                      lihasnõrkus, artriit
Neerude ja kuseteede häired         Sage                          Urineerimise häired
                                    Teadmata                      Neerukahjustus
Reproduktiivse süsteemi ja          Sage                          Seksuaalfunktsiooni häired
rinnanäärme häired                  Teadmata                      Eesnäärme häired
Üldised häired ja                   Sage                          Väsimus, valu rinnus, turse, asteenia
manustamiskoha reaktsioonid         Teadmata                      Perifeerne turse, valu, püreksia,
Uuringud                            Teadmata                      Kehakaalu suurenemine,
                                                                  maksafunktsiooni näitajate muutused

Kliinilistes uuringutes Monopril'iga ilmnenud kõrvaltoimete esinemissagedus oli eakatel
(≥65-aastastel) ja noorematel patsientidel ühesugune.

Hüpotensiooni või minestuse tõttu katkestas ravi 0,3% patsientidest.

Köha, bronhospasmi ja eosinofiilia sümptomite kompleksi täheldati kahel fosinopriiliga ravitud
patsiendil.

Ohutusalased andmed fosinopriili kasutanud lastel on piiratud, kuna saadi hinnata vaid lühiaegset
ekspositsiooni. Randomiseeritud kliinilises uuringus osales 253 last ja noorukit vanuses 6...16 aastat,
4-nädalase topeltpimedas faasis jooksul esines neil järgmisi kõrvaltoimeid: peavalu (13,9%),
hüpotensioon (4,8%), köha (3,6%) ja hüperkaleemia (3,6 %), seerumi kreatiniinisisalduse suurenemine
(9,2%), seerumi kreatiniinisisalduse kinaasi taseme suurenemine (2,9%). See kreatiniinkinaasi
suurenemine on erinev sellest, mida teatati täiskasvanutel selles uuringus (isegi mööduv ja ilma
kliiniliste sümptomiteta). Fosinopriili pikaajalist mõju kasvule, suguküpsusele ja üldisele arengule ei
ole uuritud.


4.9   Üleannustamine

Spetsiifiline ravi fosinopriili üleannustamise korral puudub, ravi on sümptomaatiline ja toetav. Ravi
fosinopriiliga katkestatakse ja patsient jääb jälgimisele. Soovitatav on esile kutsuda oksendamine
ja/või teha maoloputus ning korrigeerida hüpotensiooni.

Fosinopriil eemaldub organismist hemodialüüsi või peritoneaaldialüüsiga halvasti.


5.    FARMAKOLOOGILISED OMADUSED

5.1   Farmakodünaamilised omadused

Farmakoterapeutiline grupp: angiotensiini konverteeriva ensüümi inhibiitorid, ATC-kood: C09AA09

Fosinopriil on nn prodrug (ester), mis esteraasi toimel hüdrolüüsub farmakoloogiliselt aktiivseks
fosinoprilaadiks. Viimane pärsib angiotensiin I konverteerumise vasokonstriktiivseks
angiotensiin II-ks. Angiotensiin II vähenemine viib vasopressiivse aktiivsuse ja aldosterooni
sekretsiooni langusele. Viimane võib põhjustada seerumi kaaliumi mõningast tõusu (keskmiselt
0,1 mmol/l võrra) koos naatriumi ja vedeliku eritumise suurenemisega.
AKE inhibeerimine mõjustab ka bradükiniini, tugeva vasodepressoorse peptiidi lagunemist, mis
tugevdab antihüpertensiivset toimet; fosinopriil on efektiivne ka madala reniini sisaldusega
hüpertensiooni ravis.
Fosinopriil toimib südamepuudulikkuse korral reniin-angiotensiin-aldosteroon süsteemi pärssimise
kaudu, angiotensiini konverteeriva ensüümi inhibeerimine vähendab nii südame eel- kui ka
järelkoormust.

Hüpertensioon
Monopril'i vererõhku alandav toime ilmneb 1 tunni jooksul. Suurim vererõhu langus saavutatakse
2…6 tundi pärast ravimi manustamist ja antihüpertensiivne toime kestab 24 tundi.

Vererõhk langeb peaaegu ühesuguste väärtuste võrra nii lamavas, kui ka seisvas asendis.
Ortostaatilised toimed ja tahhükardia ei ole sagedased, kuid võivad tekkida soola- ja/või
hüpovoleemiaga patsientidel.

Vererõhu vähenemine võib olla progresseeruva iseloomuga, nii võib maksimaalne terapeutiline toime
saabuda pärast nädalaid kestnud ravi. Fosinopriili ja tiasiid-diureetikumide vererõhku alandav toime
on teineteist täiendava iseloomuga.

Südamepuudulikkus
Topeltpimedas kontrollitud uuringus südamepuudulikkusega haigetel, kes said raviks ka diureetikume
koos või ilma digoksiinita, viis Monopril'i algannus kopsu kapillaaride kiilrõhu (eelkoormus),
keskmise arteriaalse rõhu ja süsteemse vaskulaarse vastupanu (järelkoormus) olulisele alanemisele.
Monopril'i üksikannuste positiivne hemodünaamiline toime säilis kogu 24 tunnise
manustamisintervalli jooksul 10 nädalat kestnud uuringus. Lisaks vähenes südame löögisagedus,
vaatamata vasaku vatsakese täitumisrõhu alanemisele suurenes löögimaht. Tahhüfülaksiat ei
täheldatud.

Kuus kuud kestnud, platseebokontrolliga uuring, kus üks grupp ei saanud samaaegset ravi digoksiiniga
näitas, et fosinopriil (271 südamepuudulikkusega patsienti, kes said Monopril'i üks kord päevas)
suurendab füüsilist vastupidavust 24 tunni vältel. Vähenesid ka südamepuudulikkuse kliinilised
tunnused, eemale jäämine tööst (riski vähenemine 66%, p< 0,001) või seisundi halvenemistest tingitud
hospitaliseerimised (riski vähenemine 66%, p< 0,001). Monopril vähendas täiendava diureetikumi
manustamise vajadust südamepuudulikkuse raviks. Vähenes ka südamepuudulikkuse raskusaste
vastavalt NYHA klassifikatsioonile ja südamepuudulikkuse sümptomaatika nagu düspnoe ja väsimus.

5.2   Farmakokineetilised omadused

Suu kaudu manustatud Monopril'ist imendub 30...40% fosinopriili. Fosinopriil hüdrolüüsub esteraasi
toimel primaarselt maksas farmakoloogiliselt aktiivseks fosinoprilaadiks. Fosinopriili konversioon
fosinoprilaadiks võib aeglustuda maksafunktsiooni häiretega patsientidel; konversiooni maht
sellegipoolest ei muutu. Fosinoprilaadi maksimum kontsentratsioon plasmas saabub 3 tundi pärast
manustamist. Pärast ühekordset või mitmekordset suukaudset annust on farmakokineetilised
parameetrid (Cmax, AUC) proportsionaalsed manustatud fosinopriili annusega.

Fosinoprilaat seondub tugevalt valkudega (> 95%), kuid seondumine vererakkudega on vähene.

Fosinoprilaadil on suhteliselt väike jaotusruumala. Loomkatsed näitavad, et fosinopriil ja fosinoprilaat
ei läbi hematoentsefaalbarjääri, kuid fosinoprilaat läbib tiinete loomade platsentaarbarjääri.

Intravenoosse manustamise järgselt elimineerub fosinoprilaat peaaegu võrdsetes kogustes nii neerude,
kui ka maksa kaudu. Normaalse neeru- ja maksafunktsiooniga hüpertensiivsetel patsientidel, kes said
korduvalt fosinopriili, oli fosinoprilaadi poolväärtusaeg 11,5 tundi. Südamepuudulikkusega
patsientidel oli poolväärtusaeg 14 tundi.

Fosinopriil ei ole hästi dialüüsitav. Fosinoprilaadi kliirens hemodialüüsil või peritoneaaldialüüsil on
vastavalt 2% ja 7% uurea kliirensist.

Neerupuudulikkusega patsientidel (kreatiniini kliirens < 80 ml/min/1,73m2) oli fosinoprilaadi
kogukliirens ligikaudu pool normaalse neerufunktsiooniga patsiendi omast, samal ajal olid
imendumine, biosaadavus ja seondumine valkudega muutumatud. Fosinoprilaadi kliirens ei sõltu
oluliselt neerupuudulikkuse astmest; eliminatsiooni vähenemise neerude kaudu kompenseerib
suurenenud hepatobiliaarne eliminatsioon. Erineva neerupuudulikkuse astmega, kaasaarvatud
lõppstaadiumis oleva neerupuudulikkusega (kreatiniini kliirens < 10 ml/min/1,73m2) patsientidel,
täheldati mõõdukat plasma AUC tõusu (alla kahe korra tavalisest).

Maksapuudulikkusega (alkohoolne või biliaarne tsirroos) patsientidel ei vähenenud fosinopriili
hüdrolüüs oluliselt, kuigi aeglustus hüdrolüüsi kiirus; fosinoprilaadi kogukliirens oli umbes pool
võrreldes normaalse maksafunktsiooniga patsientide kliirensiga.

Eakatel (65...74-aastased) patsientidel normaalse neeru- ja maksafunktsiooniga ei täheldatud olulisi
muutusi farmakokineetikas võrreldes nooremate (20...35-aastased) haigetega.

5.3   Prekliinilised ohutusandmed

Kartsinogeenset toimet ei täheldatud rottidel ja hiirtel 2 aastat väldanud uuringus annusega 400 mg/p
(500 kordne inimese maksimaalne annus).

Fosinopriil ja fosinoprilaat ei osutunud mutageenseks Ames'i mutageensustestil mikroobidel, hiire
lümfoomirakkude mutatsioonide ilmnemise testis või mitootilise geeni konversiooni testis. Fosinopriil
ei olnud genotoksiline ka hiire mikrotuumakese in vivo uuringus ning hiire luuüdi tsütogeneetilises
uuringus in vivo.

Hiina hamstri munasarja rakkude tsütogeneetilises uuringus ilma metaboolse aktivatsioonita suurendas
fosinopriil kromosoomide aberatsioonide sagedust rakkudele toksilise kontsentratsiooni korral.
Kromosoomide aberatsioone ei täheldatud metaboolse aktivatsioonita uuringus ravimi madalama
kontsentratsiooni kasutamisel või mistahes kontsentratsiooni korral koos metaboolse aktivatsiooniga.


6.    FARMATSEUTILISED ANDMED

6.1   Abiainete loetelu
Veevaba laktoos,
mikrokristalliline tselluloos,
krospovidoon,
povidoon,
naatriumstearüülfumaraat.

6.2   Sobimatus

Pole asjakohane.

6.3   Kõlblikkusaeg

Monopril, 10 mg tabletid 18 kuud
Monopril, 20 mg tabletid 24 kuud

6.4   Säilitamise eritingimused

Hoida temperatuuril kuni 25°C.
Hoida originaalpakendis niiskuse eest kaitstult.

6.5   Pakendi iseloomustus ja sisu

Karbis on 28 tabletti PVC/PVDC/Al blistrites (2 blistrit, kummagis 14 tabletti).

6.6   Erihoiatused ravimi hävitamiseks

Kasutamata ravim või jäätmematerjal tuleb hävitada vastavalt kohalikele seadustele.


7.    MÜÜGILOAHOIDJA

Bristol-Myers Squibb Gyógyszerkereskedelmi Kft.
Lövőház u. 39
1024, Budapest
Ungari


8.    MÜÜGILOA NUMBRID

Tabletid 10 mg: 166897
Tabletid 20 mg: 166997


9.    ESMASE MÜÜGILOA VÄLJASTAMISE/MÜÜGILOA UUENDAMISE KUUPÄEV

09.05.1997 / 14.12.2007


10.   TEKSTI LÄBIVAATAMISE KUUPÄEV

Ravimiametis kinnitatud augustis 2011