RAVIMI OMADUSTE KOKKUVÕTE


1.       RAVIMPREPARAADI NIMETUS

Glucose Fresenius 10%, infusioonilahus


2.      KVALITATIIVNE JA KVANTITATIIVNE KOOSTIS

10% glükoosilahus infusiooniks. 1000 ml lahust sisaldab 100 g glükoosi.

Abiainete täielik loetelu vt lõik 6.1.


3.      RAVIMVORM

Infusioonilahus.

Lahuse pH on 3,2...6,5, osmolaarsus ligikaudu 600 mosm/kg. Lahus sisaldab 1680 kJ/l (400 kcal/l)
energiat.


4.      KLIINILISED ANDMED

4.1     Näidustused

Elektrolüütide tasakaaluhäireteta hüpovoleemia. Süsivesikute allikas parenteraalse toitmise korral.
Hüpoglükeemia. Elektrolüütide kontsentraatide või ravimite kandjalahus.

4.2     Annustamine ja manustamisviis

10% glükoosilahust manustatakse veeni.
Hüpertoonilisi glükoosilahuseid on soovitatav manustada tsentraalveeni. 10% glükoosilahuse
manustamisel perifeersesse veeni soovitatakse kasutada käe kõige suuremaid veene. Süstekohta tuleb
igapäevaselt vahetada.

Annus sõltub patsiendi vanusest, kehamassist, kliinilisest seisundist, vedeliku- ja elektrolüütide
tasakaalust ning happe-alustasakaalust.
Täiskasvanutel on 10% glükoosilahuse maksimaalne soovitatav annus 30 ml/kg kehakaalu kohta
ööpäevas (kuni 2000 ml), maksimaalne infusioonikiirus on 180 ml/tunnis.
Lastel on glükoosi maksimaalne soovitatav annus 5 g glükoosi 1 kg kehakaalu kohta ööpäevas,
maksimaalne infusioonikiirus on 0,5 g glükoosi 1 kg kehakaalu kohta tunnis.

4.3     Vastunäidustused

10% glükoosilahust ei tohi manustada anuuriaga patsientidele, intraspinaalse või intrakraniaalse
hemorraagia korral, aga ka dehüdratsiooni, deliiriumi ja diabeetilise kooma korral. Vastunäidustatud
ka hüperglükeemia, hüpokaleemia ja atsidoosi korral.

4.4     Hoiatused ja ettevaatusabinõud kasutamisel

Glükoosilahuse kestva infundeerimise korral tuleb püsivalt jälgida patsiendi kliinilist seisundit,
vedelikubilansi muutumist ning määrata elektrolüütide sisaldus veres ja happe-alustasakaalu.

Glükoosilahuste manustamisel latentse suhkurdiabeedi korral või glükoositalumatusega patsiendile
tuleb olla äärmiselt ettevaatlik.
Veeni manustamisel        võib   glükoosilahus   põhjustada   hüpokaleemiat,   hüpofosfateemiat    ja
hüpomagneseemiat.

10% glükoosilahuse kiire veeni manustamine võib põhjustada hüperglükeemia ja hüperosmootse
sündroomi tekkimist.

Pikaajaline parenteraalne toitmine 10% glükoosilahusega võib ebasoodsalt mõjuda insuliini sünteesile.
Seetõttu on hüperkaleemia ja glükosuuria kujunemise vältimiseks soovitatav manustada samaaegselt
ka insuliini.

4.5     Koostoimed teiste ravimitega ja muud koostoimed

Vt lõiku 6.2 Sobimatus.

4.6     Rasedus ja imetamine

Rasedatele naistele ja rinnaga toitvatele emadele võib 10% glükoosilahust manustada. Nimetatud
patsientide parenteraalne toitmine peab toimuma ainult spetsialiseerunud osakondades.

4.7     Toime reaktsioonikiirusele

Ei avalda toimet.

4.8     Kõrvaltoimed

Madala kvaliteediga infusioonisüsteemide kasutamisel või infusioonitehnika reeglite rikkumisel võib
patsiendil tekkida palavik, põletik süstekohal, veenitromboos või flebiit, mis võib süstekohalt ka
kaugemale levida.

10% glükoosilahuse liiga kiire manustamise korral võib tekkida valu süstekohas, mõnikord on
tekkinud ka veeniärrituse nähud.

10% glükoosilahuse liiga kiire manustamise või ainevahetushäirete korral võivad tekkida ka
hüperglükeemia ja glükosuuria. Ravimata hüperglükeemia korral võib kujuneda dehüdratsioon ja
hüperosmootne kooma, millele võib järgneda surm.

4.9     Üleannustamine

Üleannustamine võib viia hüperglükeemia ja glükosuuriani. Üleannustamine võib põhjustada
bilirubiini ja laktaadi tõusu. Sõltuvalt sümptomite tüübist ja raskusest tuleks vähendada glükoosi
manustamist ja manustada insuliini.


5.      FARMAKOLOOGILISED OMADUSED

5.1     Farmakodünaamilised omadused

Farmakoterapeutiline grupp: parenteraalsed toitelahused, ATC-kood: B05BA03.

Glükoos metaboliseerub organismis kiiresti. Preparaadi manustamisel suureneb glükoosi
kontsentratsioon veres kiiresti ja paraneb rakkude varustatus energiaga. Glükoosi toimel aeglustub
valkude lagunemisprotsess ja väheneb negatiivne lämmastikubilanss, intensiivistub glükogenogenees
ning kaob või väheneb ketoos.
1 g glükoosi annab 17,1 kJ (4 kcal) energiat.
Glükoosi parenteraalne manustamine stimuleerib diureesi, mis suureneb vastavalt kasutatud lahuse
kogusele ja patsiendi kliinilisele seisundile.
5.2       Farmakokineetilised omadused

Glükoos metaboliseerub süsinikdioksiidiks ja veeks. Seetõttu jõuab organismi koos glükoosiga ka
ekvivalentses koguses vett.

5.3       Prekliinilised ohutusandmed

Ei ole.


6.        FARMATSEUTILISED ANDMED

6.1       Abiainete loetelu

Süstevesi, vesinikkloriidhape (vastavalt vajadusele pH 3,2...6,5-ni).

6.2       Sobimatus

Aglomeratsiooniohu tõttu ei tohi glükoosilahuseid manustada koos verega (ühe ja sama
infusioonisüsteemi kaudu).

6.3       Kõlblikkusaeg

3 aastat.

6.4       Säilitamise eritingimused

Hoida temperatuuril kuni 25°C. Avatud pakend on aseptilistes tingimustes säilitatuna kasutamiskõlblik
12 tundi.

6.5       Pakendi iseloomustus ja sisu

250 ml või 500 ml lahust polüetüleenpudelis ning 250 ml või 500 ml EuroCap korgiga
polüetüleenpudelis (karbis on 1 x 250 ml, 20 x 250 ml, 1 x 500 ml või 20 x 500 ml).
Kõik pakendi suurused ei pruugi olla müügil.

6.6       Erihoiatused ravimi hävitamiseks ja käsitsemiseks

Intravenoosseks manustamiseks.        Avatud     pakend    on    aseptilistes   tingimustes   säilitatuna
kasutamiskõlblik 12 tundi.


7.        MÜÜGILOA HOIDJA

Fresenius Kabi Polska Sp.zo.o.
ul. Hrubieszowska 2
01-209 Warszawa
Poola


8.        MÜÜGILOA NUMBER

148096


9.        ESMASE MÜÜGILOA VÄLJASTAMISE/MÜÜGILOA UUENDAMISE KUUPÄEV
25.10.1996/9.03.2007


10.    TEKSTI LÄBIVAATAMISE KUUPÄEV

Ravimiametis kinnitatud jaanuaris 2012.