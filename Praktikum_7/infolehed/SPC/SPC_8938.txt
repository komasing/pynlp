RAVIMI OMADUSTE KOKKUVÕTE


1.    RAVIMPREPARAADI NIMETUS

Salazopyrin EN, 500 mg gastroresistentsed tabletid


2.    KVALITATIIVNE JA KVANTITATIIVNE KOOSTIS

Üks gastroresistentne tablett sisaldab 500 mg sulfasalasiini.
INN. Sulfasalazinum

Abiainete täielik loetelu vt lõik 6.1.


3.    RAVIMVORM

Gastroresistentne tablett.


4.    KLIINILISED ANDMED

4.1   Näidustused

Reumatoidartriit. Polüartriidiga kulgev juveniilne reumatoidartriit noorukitel ja lastel alates 6-ndast
eluaastast, kelle ravivastus salitsülaatidele või teistele mittesteroidsetele põletikuvastastele ravimitele
on olnud ebapiisav.
Haavandiline koliit. Crohn’i tõbi.

4.2   Annustamine ja manustamisviis

Ravimi annustamine on individuaalne ja sõltub patsiendi ravimtaluvusest ning ravivastusest.

Salazopyrin EN-tabletid tuleb alla neelata tervelt, eelistatavalt pärast sööki. Tablette ei tohi purustada
ega poolitada.

Põletikulise soolehaiguse süsteemne ravi:

Täiskasvanud (sealhulgas eakad):

Ägenemise ravi: algannus on 1…2 g ööpäevas, manustatuna kolme või enama võrdse üksikannusena.
Annust suurendatakse järk-järgult kuni annuseni 3…8 g ööpäevas.

Remissiooni säilitamine: annus on 2…3 g ööpäevas, manustatuna kolme või enama võrdse
üksikannusena.

Kasutamine lastel (6-aastased ja vanemad)
Ägenemise ravi: annus on 40…150 mg/kg ööpäevas, manustatuna kolme või enama võrdse
üksikannusena.

Remissiooni säilitamine: annus on 20…75 mg/kg ööpäevas, manustatuna kolme või enama võrdse
üksikannusena.

Täiskasvanute ja laste oligo- või polüartikulaarse juveniilse reumatoidartriidi süsteemne ravi

Täiskasvanud (sealhulgas eakad):
Algannus on 500 mg ööpäevas, annust suurendatakse iga nädal 500 mg kaupa kuni annuseni 2 g
ööpäevas, mis manustatakse 2…4 üksikannusena. Mõned patsiendid võivad kliinilise paranemise
ilmnemiseks vajada kuni 12-nädalast ravi. Kui kliiniline ravivastus pärast 12-nädalast ravi on
ebapiisav, võib ööpäevase annuse suurendada 3 grammini, siiski tuleb suuremate annuste korral kui 2
g ööpäevas patsiente hoolikalt jälgida.

Lapsed (6-aastased ja vanemad):

30…75 mg/kg ööpäevas manustatakse kahe võrdse annusena. Maksimaalne annus on tavaliselt 2 g
ööpäevas. Et vähendada võimalikke seedetraktiga seotud kõrvaltoimeid, võib ravi alustada veerandi
kuni kolmandikuga plaanitavast säilitusannusest, seejärel suurendatakse annust iga nädal kuni
säilitusannuseni saavutamiseni kuuajalise ravi järel (vt lõik 4.4).

4.3   Vastunäidustused

- Ülitundlikkus sulfasalasiini, selle metaboliitide või ravimi ükskõik millise abiaine ja sulfoonamiidide
või salitsülaatide suhtes.

- Porfüüria

4.4     Hoiatused ja ettevaatusabinõud kasutamisel

Kõikidele patsientidele tuleb enne ravi alustamist sulfasalasiiniga, ja korduvalt esimese kolme ravikuu
vältel, teha täielik vereanalüüs (sealhulgas leukogramm) ning hinnata maksa- ja neerufunktsiooni
(sealhulgas teha uriinianalüüs). Seejärel tuleb patsienti jälgida vastavalt kliinilistele näidustustele.

Kliiniliste nähtude (kurguvalu, palavik, kahvatus, purpur või ikterus) esinemine sulfasalasiinravi ajal
võib viidata müelosupressioonile, hemolüüsile või hepatotoksilisusele. Ravi sulfasalasiiniga tuleb
katkestada vereanalüüside tulemuste saamiseni.

Sulfasalasiini ei tohi anda patsientidele, kellel on maksa- või neerufunktsiooni häire või vere
düskraasia, välja arvatud juhul, kui ravist saadav potentsiaalne kasu kaalub üles riski.

Sulfasalasiini manustamisel tõsise allergia või bronhiaalastmaga patsientidele tuleb olla ettevaatlik.

Sulfasalasiini kasutamisel süsteemse haiguse algusega juveniilse reumatoidartriidiga lastel võib
tekkida seerumtõve taoline reaktsioon; seetõttu ei ole sulfasalasiini manustamine sellistele lastele
soovitatav.

Suukaudselt manustatud sulfasalasiin inhibeerib foolhappe imendumist ja metabolismi ning võib
põhjustada foolhappe defitsiiti (vt lõik 4.6), mille tagajärjeks võivad olla tõsised veremuutused (nt
makrotsütoos ja pantsütopeenia).

Nagu teised sulfoonamiidid, võib ka sulfasalasiin põhjustada glükoos-6-fosfaadi dehüdrogenaasi (G-6-
PD) defitsiidiga patsientidel hemolüüsi.

Et sulfasalasiin põhjustab kristalluuriat ja neerukivide teket, tuleb ravi ajal tarvitada piisavalt
vedelikku.

Sulfasalasiiniga ravitud meestel võib esineda oligospermia ja viljatus. Ravimi manustamise
katkestamisel kaovad need toimed 2…3 kuu jooksul.

4.5   Koostoimed teiste ravimitega ja muud koostoimed

Digoksiini kasutamisel koos suukaudse sulfasalasiiniga on täheldatud digoksiini imendumise
vähenemist, mille tulemuseks on olnud digoksiini terapeutilisest tasemest madalam plasmasisaldus.
Tiopuriini metüültransferaasi (TPMT) inhibeerimise tõttu sulfasalasiini poolt on teatatud luuüdi
supressioonist ja leukopeeniast, kui samaaegselt kasutati tiopuriin-6-merkaptopuriini või selle
eelravimit asatiopriini ning suukaudselt sulfasalasiini.

Suukaudse sulfasalasiini ja metotreksaadi koosmanustamine reumatoidartriidiga patsientidele ei
muutnud ravimite farmakokineetilist profiili. Siiski teatati seedetrakti kõrvaltoimete, eriti iivelduse
suurenenud esinemisest.

4.6   Rasedus ja imetamine

Rasedus

Reproduktsiooniuuringud rottidel ja küülikutel ei ole näidanud kahjulikke toimeid lootele. Avaldatud
andmetes sulfasalasiini kasutamise kohta rasedatel ei ole toodud tõendeid teratogeensest toimest. Kui
sulfasalasiini kasutatakse raseduse ajal, näib loote kahjustuse oht olevat väike. Suukaudne sulfasalasiin
inhibeerib foolhappe imendumist ja metabolismi ning võib põhjustada foolhappevaegust. Et loodet
kahjustavat toimet ei saa täielikult välistada, tohib sulfasalasiini raseduse ajal kasutada vaid tungival
vajadusel.

Imetamine

Sulfasalasiini ja sulfapüridiini leidub rinnapiimas väikeses koguses. Tuleb olla ettevaatlik, eriti kui
rinnaga toidetakse enneaegseid imikuid või neid, kellel on G-6-PD vaegus.

4.7   Toime reaktsioonikiirusele

Sulfasalasiini toimet autojuhtimise ja masinatega töötamise võimele ei ole süstemaatiliselt uuritud.

4.8   Kõrvaltoimed

Kõrvaltoimete esinemissagedus liigitatakse järgnevalt: väga sage(>1/10), sage (≥1/100 kuni <1/10),
aeg-ajalt (≥1/1000 kuni <1/100), harv (≥1/10 000 kuni <1/1 000), väga harv (<1/10 000), teadmata (ei
saa hinnata olemasolevate andmete alusel)]
Sulfasalasiiniga ravitud patsientidel on täheldatud järgmisi kõrvaltoimeid:

Infektsioonid ja infestatsioonid
Teadmata: Aseptiline meningiit, pseudomembranoosne koliit

Vere-ja lümfisüsteemi häired
Sage: Leukopeenia
Aeg-ajalt: Trombotsütopeenia
Teadmata: Agranulotsütoos, aplastiline aneemia, hemolüütiline aneemia, makrotsütoos,
megaloblastiline aneemia, pantsütopeenia,

Immuunsüsteemi häired
Teadmata: Seerumtõbi

Ainevahetus- ja toitumishäired
Sage: Isutus

Psühhiaatrilised häired
Aeg-ajalt: Depressioon

Närvisüsteemi häired
Sage: Pearinglus, peavalu, maitsehäired
Teadmata: Entsefalopaatia, perifeerne neuropaatia, lõhnataju häired
                                                     3
Kõrva ja labürindi kahjustused
Sage: Kohin kõrvus

Südame häired
Teadmata: Perikardiit, tsüanoos

Respiratoorsed, rindkere ja mediastiinumi häired
Sage: Köha
Aeg-ajalt: Düspnoe
Teadmata:Fibroseeriv alveoliit, interstitsiaalne kopsuhaigus, eosinofiilne infiltratsioon

Seedetrakti häired
Väga sage: Ebamugavustunne maos, iiveldus
Sage: Kõhuvalu, kõhulahtisus, oksendamine
Teadmata: Haavandilise koliidi ägenemine, pankreatiit

Maksa-ja sapiteede häired
Teadmata: Maksapuudulikkus, fulminantne hepatiit, hepatiit

Naha ja nahaaluskoe kahjustused
Sage: Nahasügelus
Aeg-ajalt: Alopeetsia, nõgestõbi
Teadmata: Epidermaalne nekrolüüs (Lyell’i sündroom), Stevensi-Johnsoni sündroom, ravimlööve
koos eosinofiilia ja süsteemsete sümptomitega (DRESS-sündroom), toksiline villiline lööve e
pustuloderma, erüteem, eksanteem, eksfoliatiivne dermatiit, Lichen planus, fotosensibilisatsioon

Lihas-skeleti ja sidekoe kahjustused
Sage: Liigesvalu
Teadmata: Süsteemne erütematoosne luupus, Sjögreni sündroom

Neerude ja kuseteede häired
Sage: Proteinuuria
Teadmata: Nefrootiline sündroom, interstitsiaalne nefriit, kristalluuria, hematuuria

Reproduktiivse süsteemi ja rinnanäärme häired
Teadmata: Pöörduv oligospermia

Üldised häired ja manustamiskoha reaktsioonid
Sage: Palavik
Aeg-ajalt: Näopiirkonna turse
Teadmata: Nahavärvi ja kehaeritiste kollasus

Uuringud
Aeg-ajalt: Maksaensüümide aktiivsuse suurenemine veres
Teadmata: Autoantikehade teke

4.9   Üleannustamine

Kõige tavalisemateks üleannustamise sümptomiteks sarnaselt teiste sulfoonamiididega on iiveldus ja
oksendamine. Kahjustatud neerufunktsiooniga patsientidel on suurenenud risk raske mürgistuse
tekkeks.
Üleannustamise ravi on sümptomaatiline ja toetav, sealhulgas uriini pH aluseliseks muutmine.
Patsiente tuleb jälgida methemoglobineemia või sulfahemoglobineemia tekke suhtes. Nende
ilmnemisel tuleb määrata vastav ravi.

5.    FARMAKOLOOGILISED OMADUSED

5.1   Farmakodünaamilised omadused

Farmakoterapeutiline grupp: Aminosalitsüülhape ja selle sarnased ained, ATC-kood: A07EC01

Sulfasalasiini ja selle metaboliitide 5-aminosalitsüülhappe (5-ASA) ja sulfapüridiini toimemehhanism
ei ole siiani päris selge, ent võib olla seotud in vitro ja loommudelites täheldatud põletikuvastase ja/või
immunomoduleeriva toimega, afiinsusega sidekoe suhtes ja/või suhteliselt suure kontsentratsiooniga
seroossetes vedelikes, maksas ja sooleseinas. Seda on näidanud katseloomade autoradiograafilised
uuringud. Haavandilise koliidiga haigete uuringutes, milles sulfasalasiini, sulfapüridiini ja 5-
aminosalitsüülhapet manustati rektaalselt, leiti et peamine terapeutiline toime võib olla seotud 5-
aminosalitsüülhappega. Sulfasalasiini ja selle peamiste metaboliitide suhteline tähtsus
reumatoidartriidi ravis ei ole teada.

5.2   Farmakokineetilised omadused

In vivo uuringud on näidanud, et suukaudselt manustatud sulfasalasiini absoluutne biosaadavus on
vähem kui 15%. Seedetraktis metaboliseerub sulfasalasiin seal leiduvate bakterite toimel
sulfapüridiiniks ja 5-aminosalitsüülhappeks. Sulfapüridiin imendub seedetraktist võrdlemisi hästi ja
metaboliseerub suures osas, samas kui 5-aminosalitsüülhappest imendub tunduvalt väiksem osa.

Imendumine: 1 g sulfasalasiini suukaudsel manustamisel üheksale tervele vabatahtlikule imendus
sellest vähem kui 15%. Tervetel vabatahtlikel täheldati sulfasalasiini määratavaid
plasmakontsentratsioone 90 minuti jooksul pärast manustamist. Maksimaalne sulfasalasiini
plasmakontsentratsioon saabub tavaliselt 3…12 tundi pärast manustamist, kusjuures maksimaalset
plasmakontsentratsioon (6 mikrogrammi/ml) täheldati 6 tundi pärast manustamist.

Seevastu sulfapüridiini ja 5-aminosalitsüülhappe maksimaalne plasmakontsentratsioon saabus umbes
10 tundi pärast manustamist. Pikem maksimaalse plasmakontsentratsiooni saabumise aeg viitab ravimi
liikumisele seedetraktis soole distaalsematesse osadesse, kus leiab aset bakterite vahendatud
metabolism. Sulfapüridiin imendub jämesoolest hästi, biosaadavus on hinnanguliselt ligikaudu60%.
Samas uuringus imendus 5-aminosalitsüülhape seedetraktist tunduvalt vähemal määral, selle
biosaadavus jääb vahemikku 10…30%.

Jaotumine: intravenoossel manustamisel oli sulfasalasiini arvutuslik jaotusruumala (Vdss) 7,5 ± 1,6 l.
Enamus (>99,3%) sulfasalasiinist on seotud albumiiniga, samas kui sulfapüridiinist on albumiiniga
seotud ainult 70%. Atsetüülsulfapüridiini (AcSP), sulfapüridiini peamise metaboliidi seonduvus
plasmavalkudega on üle 90%.

Metabolism: nagu juba eespool mainitud, metaboliseeritakse sulfasalasiin seedetrakti bakterite poolt
sulfapüridiiniks ja 5-aminosalitsüülhappeks. Muutumatul kujul imendub ligikaudu 15% sulfasalasiinist
(mis metaboliseerub vähesel määral maksas) samuti sulfapüridiiniks ja 5-aminosalitsüülhappeks.
Intravenoossel manustamisel oli sulfasalasiini poolväärtusaeg 7,6 ± 3,4 tundi. Sulfapüridiini
peamiseks metabolismiteeks on atsetüülimine atsetüülsulfapüridiiniks. Sulfapüridiini metabolism
atsetüülsulfapüridiiniks sõltub atsetüülimise fenotüübist. Kiiretel atsetüülijatel on sulfapüridiini
keskmine plasma poolväärtusaeg 10,4 tundi, sellal kui aeglastel atsetüülijatel on see 14,8 tundi.
Sulfapüridiin võidakse metaboliseerida ka 5-hüdroksüsulfapüridiiniks (SPOH) ja N-atsetüül-5-
hüdroksüsulfapüridiiniks. 5-aminosalitsüülhape metaboliseerub peamisel maksas ja seedetraktis
atsetüülimise fenotüübist sõltumatul teel N-atsetüül-5-aminosalitsüülhappeks. 5-aminosalitsüülhappe
vähese plasmakontsentratsiooni tõttu suukaudsel manustamisel ei ole plasma poolväärtusaja
usaldusväärne hindamine võimalik.

Eritumine: imendunud sulfapüridiin ja 5-aminosalitsüülhape ning nende metaboliidid erituvad
peamiselt uriiniga seondumata metaboliitide või glükuroniidkonjugaatidena. Enamus 5-
aminosalitsüülhappest jääb jämesoole valendikku ja eritatakse 5-aminosalitsüülhappe ja atsetüül-5-
ASA-na väljaheitega. Sulfasalasiini arvutuslik kliirens intravenoossel manustamisel oli 1 l tunnis.
Renaalne kliirens moodustab kogukliirensist hinnanguliselt 37%.

5.3    Prekliinilised ohutusandmed

Isaste ja emaste F344/N rottide ja B6C3F1 hiirtega tehti kaheaastase kestusega suukaudse
manustamise kartsinogeensuse uuringud. Sulfasalasiini manustati rottidele ööpäevases annuses 84
mg/kg kehakaalu kohta (496 mg/m2), 168 mg/kg kehakaalu kohta (991 mg/m2) ja 337,5 mg/kg
kehakaalu kohta (1991 mg/m2). Isastel rottidel täheldati statistiliselt olulist kusepõie transitoorse
epiteeli papilloomide esinemissageduse suurenemist. Kahel emasel rotil (4%), kellele sulfasalasiini
manustati annuses 337,5 mg/kg kehakaalu kohta, leiti neeru transitoorse epiteeli papilloom. Lisaks
kusepõie ja neerude kasvajate esinemissageduse suurenemisele täheldati rottidel ka neerukivide tekke
sagenemist ja transitoorse epiteeli hüperplaasiat. Hiirtele manustati sulfasalasiini ööpäevases annuses
675 mg/kg kehakaalu kohta (2025 mg/m2), 1350 mg/kg kehakaalu kohta (4050 mg/m2) ja 2700 mg/kg
kehakaalu kohta (8100 mg/m2). Hepatotsellulaarsete adenoomide esinemissagedus oli nii isastel kui ka
emastel hiirtel kõigi sulfasalasiini annuste korral oluliselt suurem kui kontrollrühma loomadel.

Ei bakteriaalses pöördmutatsiooni testis (Ames’i test) ega ka L51784 hiirte lümfoomirakkude HGPRT
geeni testis ei täheldatud sulfasalasiinil mutageenset toimet. Samas täheldati sulfasalasiinil selget
mutageenset toimet hiirte ja rottide luuüdi mikronukleuste testis, hiirte perifeersete erütrotsüütide
mikronukleuste testis; inimeselt pärinevates lümfotsüütides täheldati sõsarkromatiidide vahetust,
kromosomaalseid aberratsioone ning positiivset mikronukleuse testi.

Sulfasalasiiniannusega 800 mg/kg kehakaalu kohta ööpäevas (4800 mg/m2) läbi viidud rottide
reproduktsiooniuuringutes täheldati isasloomadel viljakuse vähenemist. Sulfasalasiiniga ravitud
meestel on kirjeldatud oligospermiat ja viljatust. Need toimed on tavaliselt olnud ravi lõpetamisel
pöörduvad.


6.     FARMATSEUTILISED ANDMED

6.1    Abiainete loetelu

Tableti sisu:
Maisitärklis
Magneesiumstearaat
Kolloidne ränidioksiid

Tableti kate:
Tselluloosatsetaatftalaat
Propüleenglükool

Poleer:
Talk
Makrogool 20 000
Karnaubavaha
Iseemulgeeruv glütseroolmonostearaat
Valge mesilasvaha.

6.2    Sobimatus

Ei ole kohaldatav.

6.3    Kõlblikkusaeg

5 aastat.
6.4   Säilitamise eritingimused

Hoida temperatuuril kuni 30°C.

6.5   Pakendi iseloomustus ja sisu

Gastroresistentsed tabletid 500 mg, spetsiaalse korgiga (lihtsustamaks reumaatilise liigeshaigusega
patsiendil pakendi avamist) plastpurgis 100 tk.

6.6   Erinõuded hävitamiseks

Erinõuded puuduvad.


7.    MÜÜGILOA HOIDJA

Pfizer Enterprises SARL
Rond-Point du Kircberg
51 Avenue J.F.Kennedy
L-1855 Luxembourg


8.    MÜÜGILOA NUMBER

144296


9.    ESMASE MÜÜGILOA VÄLJASTAMISE/MÜÜGILOA UUENDAMISE KUUPÄEV

08.02.2002/12.02.2007


10.   TEKSTI LÄBIVAATAMISE KUUPÄEV

Ravimiametis kinnitatud detsembris 2009