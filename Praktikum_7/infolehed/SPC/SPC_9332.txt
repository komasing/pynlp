1.    RAVIMPREPARAADI NIMETUS

Ultop, 20 mg gastroresistentsed kõvakapslid


2.    KVALITATIIVNE JA KVANTITATIIVNE KOOSTIS

Üks kapsel sisaldab 20 mg omeprasooli.
INN. Omeprazolum

Abiaine: sisaldab sahharoosi.
Abiaine te täielik loetelu vt lõik 6.1.


3.    RAVIMVORM

Gastroresistentne kõvakapsel.

Kapslid on kahevärvilised, üks kapslipool on hele- ja teine pruunikasroosa. Kapslid sisaldavad valgeid
kuni õrnkollase või õrnroosa värvusega pelleteid.


4.    KLIINILISED ANDMED

4.1   Näidustused

Mao- või kaksteistsõrmikuhaavandid. Mittesteroidsetest põletikuvastastest ravimitest tingitud mao- ja
kaksteistsõrmikuhaavandid või erosioonid. Helicobacter pylori infektsiooniga seotud
kaksteistsõrmikuhaavandi ravi koos antibiootikumiga. Gastroösofageaalne reflukshaigus
(refluksösofagiidi ravi, refluksösofagiidi säilitusravi retsidiivide vältimiseks; gastroösofageaalse
reflukshaiguse sümptomaatiline ravi). Zollinger-Ellisoni sündroom. Maosisaldise aspiratsiooni
profülaktika üldanesteesia ajal suurenenud riskiga patsientidel.

4.2     Annustamine ja manustamisviis

Tavaline annustamisskeem täiskasvanutel on üks 20 mg kapsel üks kord ööpäevas, enne
hommikusööki. Tavaliselt on ravikuuri kestuseks 4...8 nädalat. Pikemaajaline ravi on vajalik suurte
haavanditega patsientidel või neil, kellel on haavandi ravi mõne teise preparaadiga ebaõnnestunud;
samuti vajavad sageli pikemaajalist ravi ka raske ösofagiidiga patsiendid ja suitsetajad.
Maksimaalne ööpäevane annus on 40 mg, mille võib manustada ühe või kahe annusena.
Maksatsirroosiga patsientidel on maksimaalne soovitatav annus 20 mg.

Täiskasvanud

Helicobacter pylori infektsiooniga seotud kaksteistsõrmiksoole haavandi ravi koos
antibiootikumidega:
Soovitatav annus üks 20 mg kapsel kaks korda ööpäevas (1 kapsel hommikul ja 1 kapsel õhtul).
Omeprasooli tuleb kasutada kombinatsioonis antibiootikumidega. Kombinatsioonravi kestab tavaliselt
1 nädal.

Kaksteistsõrmiksoole haavand:
Tavaline annus on üks 20 mg kapsel üks kord ööpäevas. Ravile halvemini alluvate haavandite korral
võib kasutada annuseid kuni 40 mg ööpäevas. Enamikul juhtudel piisab haavandi paranemiseks 4
nädalast, kuid mõnedel patsientidel tuleb ravi jätkata täiendava 4 nädala jooksul.

Maohaavand:
Tavaline annus on üks 20 mg kapsel üks kord ööpäevas. Tavaliselt paraneb haavand 8 nädalaga. Kui
haavand on suurem või ravi teiste preparaatidega on olnud ebaefektiivne, võib kasutada annust 40 mg
Ultop’i ööpäevas.

Düspepsia ilma haavandita:
Tavaline annus on 20 mg ööpäevas ja ravikuuri kestuseks 2...4 nädalat. Kui sümptomid 4 nädalaga ei
taandu, või kui varsti pärast ravi lõpetamist ilmnevad sümptomid uuesti, tuleb diagnoosi õigsust
kontrollida.

MSPVAde kasutamisega seotud kaksteistsõrmiksoole- või maohaavand:
Tavaline annus on üks 20 mg kapsel üks kord ööpäevas, enne hommikusööki. Ravi kestab 4 nädalat
ning vajadusel võib seda pikendada 8 nädalani.

MSPVAde kasutamisega seotud kaksteistsõrmiksoole- või maohaavandite ja düspeptiliste sümptomite
taastumise preventsioon:
Patsientidel, kellel tuleb jätkata ravi mittesteroidsete põletikuvastaste ravimitega, on soovitatav võtta 1
kapsel (20 mg) üks kord ööpäevas.

Gastroösofageaalne reflukshaigus:
Ultop on näidustatud söögitoru endoskoopilisel uuringul kinnitust leidnud põletiku ja sümptomaatilise
reflukshaiguse korral, mis ei allu ravile H2-retseptori antagonistidega tavalises annuses. Mõõduka kuni
raske põletikuga patsientidel on soovitatavaks annuseks üks 20 mg kapsel ööpäevas, enne
hommikusööki, 4...8 nädala jooksul. Üksikutel patsientidel tuleb ravi veel 4 nädala võrra pikendada.
Patsiendid, kelle reflukshaigus tavalise raviskeemi kasutamisel ei ole taandunud, võivad võtta 40 mg
ööpäevas, hommikul enne sööki. Tavaliselt kestab ravi 8 nädalat. Reflukshaiguse raske sümptomaatika
taastumisel või ravile allumatu reflukshaiguse korral võib ravi pikendada 4...8 nädala võrra.

Gastroösofageaalse reflukshaiguse taastumise preventsiooniks teostatav pikaajaline säilitusravi:
Erosiivse ösofagiidi taastumise preventsiooniks on soovitatav annus üks 20 mg kapsel üks kord
päevas, enne hommikusööki.
Säilitusravi ohutus ja efektiivsus on tõestatud 12-kuulise kestusega ravi korral.

Zollinger-Ellisoni sündroom ja teised seisundid, mille korral on mao happesekretsiooni suurenenud:
Annused on individuaalsed. Algannuseks on 60 mg Ultop’i ööpäevas, hommikuti. Ravi jätkamisel
tuleb annust järk-järgult vastavalt ravivastusele suurendada. Kui ööpäevane koguannus ületab 80 mg,
tuleb see manustada kaheks annuseks jagatult. Ravi tuleb jätkata seni, kuni selleks esineb kliiniline
näidustus. Mõned patsiendid manustavad 120 mg ületavaid omeprasooli annuseid kolmeks annuseks
jagatuna.

Üle 2-aastased lapsed

Ravimi ohutus ja efektiivsus lastel ei ole praeguseks täielikult tõestatud. Haavandilise ösofagiidiga
lastele on soovitatavaks annuseks 0,7...1,4 mg omeprasooli 1 kg kehakaalu kohta ööpäevas. Ravi
kestab tavaliselt 4...8 nädalat; võimalik, et ka 12 nädalat. Annuse ja ravikestuse määrab vastava eriala
spetsialist. Ööpäevane annus ei tohi olla suurem kui 40 mg.
Ravimit tuleb lapsele manustada hommikul, enne hommikusööki. Väikeste laste jaoks tuleb kapsel
avada ja selles sisalduvad pelletid segada väikese koguse õunamahla või jogurtiga (umbes ühe
lusikatäiega). Laps peab segu koheselt ilma närimata alla neelama.

Eakad
Eakatel patsientidel ei ole vaja omeprasooli annuseid kohandada.

4.3     Vastunäidustused

Ülitundlikkus omeprasooli või ravimi ükskõik millise abiaine suhtes.
Sarnaselt teiste prootonpumba inhibiitoritega ei tohi omeprasooli manustada koos atasanaviiriga (vt
lõik 4.5).
4.4     Hoiatused ja ettevaatusabinõud kasutamisel

Vältimaks ebaadekvaatset ravi tuleb haavandtõve diagnoos kinnitada objektiivselt haiguse varases
staadiumis teostatud röntgen- või endoskoopilise uuringuga.
Kui patsiendil esineb mõni alljärgnevatest sümptomitest: kehakaalu märkimisväärne langus, korduv
oksendamine, düsfaagia, veriokse, veriroe, tuleb välistada kasvaja esinemise võimalus, sest ravi võib
nimetatud sümptomeid leevendada ja seetõttu põhjustada diagnoosi hilinemist.
Omeprasooli lastel kasutamise ohutuse ja tõhususe alased kogemused on piiratud. Otsuse võimaliku
ravi alustamise suhtes langetab vastava eriala spetsialist.
Maksatsirroosiga patsientidel on omeprasooli biosaadavus suurenenud, kuid toksiliste toimete
sagenemist ei ole täheldatud. Kuigi nimetaud patsientidel ei ole annuste kohandamine vajalik, ei tohiks
ööpäevane annus ületada 20 mg.
Neeruhaigustega patsientidel ei ole annuste kohandamine vajalik. Kroonilise neeruhaigusega
patsientidel teostatav dialüüs ei oma toimet omeprasooli farmakokineetikale.

Ravim sisaldab sahharoosi. Harvaesinevate kaasasündinud fruktoositalumatusega, glükoos-galaktoosi
malabsorbtsiooniga või sahharaasi-isomaltaasi defitsiitsusega patsiendid ei tohi seda ravimit kasutada.

4.5     Koostoimed teiste ravimitega ja muud koostoimed

Toit aeglustab omeprasooli imendumist. Seetõttu tuleks Ultop’i manustada tühja kõhuga; kõige
sobivam aeg selleks on enne hommikusööki. Patsientidel, kes pärast omeprasooli manustamist
tarvitasid alkohoolseid jooke, ei täheldatud etanooli farmakokineetiliste parameetrite osas
mingisuguseid muutusi.

Võimalik on koostoimete esinemine nende ravimitega, mis metaboliseeruvad maksas tsütokroom P450
ensüümsüsteemi kaudu. Suureneda võib diasepaami, fenütoiini, nifedipiini, varfariini, aminopüriini,
antipüriini ja disulfiraami kontsentratsioon vereplasmas. Reeglina ei ole selline taseme tõus
omeprasooli tavaliste annuste kasutamisel kliiniliselt märkimisväärne. Siiski on soovitatav, et patsiente
jälgitaks Ultop-ravi alustamisel või katkestamisel ning vajadusel kohandataks fenütoiini, diasepaami,
varfariini või disulfiraami annuseid.

Kui samaaegselt omeprasooliga manustatakse klaritromütsiini, suureneb nii omeprasooli kui ka
klaritromütsiini kontsentratsioon vereseerumis. Omeprasooli ja erütromütsiini koosmanustamisel
suureneb omeprasooli kontsentratsioon plasmas.

Maohappe pH-taseme tõusu tõttu võib väheneda ampitsilliini, ketokonasooli, itrakonasooli ja raua
imendumine.

Prednisooni ja tsüklosporiini toime võib nõrgeneda. Seetõttu võib olla mõnikord vajalik tsüklosporiini
annuste kohandamine.

Antatsiidide, amoksitsilliini, digoksiini, teofülliini, lidokaiini, kinidiini, metoprolooli või propranolooli
samaaegsel manustamisel ei ole kliiniliselt märkimisväärseid koostoimeid esinenud.

On teada, et omeprasool omab koostoimet mõnede antiretroviraalsete ravimitega. Teatatud
koostoimete kliiniline tähtsus ja toimemehhanism ei ole lõplikult selge. Maosisaldise happelisuse
vähenemine võib muuta antiretroviraalse ravimi imendumist. Teiseks võimalikuks
koostoimemehhanismiks on CYP219. Omeprasooliga koosmanustamisel on teatatud mõnede
antiretroviraalsete ravimite, nagu atasanaviir ja nelfinaviir, seerumi taseme vähenemisest, mistõttu
koosmanustamine ei ole soovitav. Teiste antiretroviraalsete ravimite, näiteks sakvinaviiri puhul, on
teatatud tõusnud seerumi tasemest. Lisaks on teada, et mõnede antiretroviraalsete ravimite seerumi
tase ei muutu koosmanustamisel omeprasooliga.

Samaaegne omeprasooli ja takroliimuse manustamine võib tõsta takroliimuse kontsentratsiooni
plasmas.
Samaaegne omeprasooli ja vorikonasooli, CYP2C19 ja CYP3A4 inhibiitori, manustamine andis
tulemuseks omeprasooli ekspositsiooni enam kui kahekordse tõusu. Omeprasooli annuse
korrigeerimine ei ole siiski vajalik.

4.6     Rasedus ja imetamine

Ravimi rasedusaegse kasutamise ohutust ei ole piisavalt tõestatud.
Genotoksilisusuuringutes (mutatsioonide ja aberratsioonide test bakteritel, in vivo
kromosoomuuringud ja DNA kahjustuse uuringud) DNA kahjustust ei ilmnenud. Omeprasooli toimete
kohta inimlootele on andmeid ebapiisavalt. Riski lootele ei ole võimalik välistada. Ravi on näidustatud
ainult juhtudel, kui potentsiaalne kasu emale kaalub üles võimalikud ohud lootele.

Imetavatel emadel ei ole ravi ajal soovitatav last rinnaga toita.

4.7     Toime reaktsioonikiirusele

Andmeid autojuhtimise või masinate käsitsemise võimet halvendavate toimete kohta ei ole.

4.8     Kõrvaltoimed

Kui Ultop’i kaustatakse lühiajaliselt, tekib kõrvaltoimeid harva ning need on tavaliselt kergekujulised
ja ajutised. Kõige sagedamini tekivad need ravikuuri alguses. Pikaajalise ravi käigus nende
esinemissagedus langeb ning on sarnane ranitidiini kõrvaltoimete esinemissagedusele. Raskeid
kõrvaltoimeid esineb äärmiselt harva. Üle 65-aastastel patsientidel on kõrvaltoimete sagedus sarnane
nooremate patsientide näitajatele.

Omeprasoolravi ajal on rohkem kui 1% patsientidel tekkinud järgmisi kõrvaltoimeid (alati ei ole need
olnud seotud raviga): kõhuvalu, iiveldus, kõhulahtisus, flatulents, kõhukinnisus, oksendamine,
kõrvetised, peavalu, köha, lööve ja seljavalu. Reeglina ei olnud nende tõttu vaja ravi katkestada.

Harva (vähem kui 1% patsientidel) on täheldatud järgmisi kõrvaltoimeid:

Organism tervikuna: ülitundlikkusreaktsioonid (urtikaaria, sügelus, angioneurootiline             turse,
valgusülitundlikkus, väga harva anafülaktilised reaktsioonid), palavik, väsimus, üldine nõrkus.

Ainevahetus: kehakaalu tõus, hüpoglükeemia, hüponatreemia.

Nahk: purpur, petehhiad, naha põletik, nahakuivus, karvade ülemäärane väljalangemine ja anhidroos.
Äärmuslikel juhtudel on esinenud raskeid generaliseerunud reaktsioone, näiteks epidermise toksiline
nekroos, Stevens-Johnsoni sündroom ja multiformne erüteem (sealhulgas ka mõningad fataalsed
juhud).

Süda ja veresoonkond: stenokardia, tahhükardia, bradükardia, palpitatsioonid, hüpertensioon,
vaskuliit, perifeersed tursed.

Seedetrakt: pankreatiit (on esinenud ka letaalseid juhte), anoreksia, ärritatud soole sündroom,
väljaheite värvuse muutused, söögitoru kandidoos, keele limaskesta atroofia, suukuivus. Pikaajaline
maomahla happesisalduse vähenemine võib suurendada seedetrakti infektsioonide tekkeohtu. Mõnedel
Zollinger-Ellissoni sündroomiga patsientidel on tekkinud gastroduodenaalne kartsinoidkasvaja
(tõenäoliselt olemasoleva haiguse tõttu).

Maks: maksafunktsiooni testide (ALT, AST, γGT, AF ja bilirubiini) väärtuste kerged muutused.
Nende väärtuste märkimisväärset tõusu on esinenud ainult harvadel juhtudel; samuti on üksikutel
juhtudel avaldunud mõni maksahaigus, näiteks hepatiit, maksanekroos (teatatud on letaalse lõppega
juhtudest), maksapuudulikkus (teatatud on letaalse lõppega juhtudest) või hepaatiline entsefalopaatia.
Hingamisteed: kurguvalu, ninaverejooks.

Liikumisaparaat: müalgia, luude ja lihaste valud, lihaskrambid, lihasnõrkus.

Meeleorganid: tinnitus, maitsmishäired, kergekujulised nägemis- ja kuulmishäired.

Närvisüsteem/psühhiaatrilised kõrvaltoimed: agressiivsus, depressioon, apaatia,                   unisus,
hallutsinatsioonid, segasus, unehäired, närvilisus, ärevus, treemor, vertiigo, paresteesiad.

Urogenitaaltrakt: interstitsiaalne nefriit, kuseteede infektsioonid, mikroskoopiliselt sedastatav püuuria,
proteinuuria, hematuuria, glükosuuria, seerumi kreatiniinitaseme tõus, günekomastia, valu munandites.

Veri ja vereloomesüsteem: üksikutel juhtudel pantsütopeenia, agranulotsütoos (mõningatel juhtudel
letaalne), aneemia (ka hemolüütiline aneemia), neutropeenia, trombotsütopeenia ja leukotsütoos.

4.9     Üleannustamine

Üleannustamise kohta inimestel on andmeid äärmiselt vähe. Patsiendid on hästi talunud ööpäevaseid
annuseid kuni 360 mg. Üleannustamise tulemusel võivad tekkida järgmised ilmingud: kõhuvalu,
unisus, peavalu, pearinglus, liigne higistamine, suukuivus, südame löögisageduse kiirenemine,
nägemise hägustumine; harva krambid, hingamisraskused ja kehatemperatuuri langus.

Spetsiifiline antidoot puudub. Suurem osa omeprasoolist seondub vereplasma valkudega ning seetõttu
on hemodialüüs ebaefektiivne. Üleannustamisel tuleb teostada sümptomaatilist ravi ja rakendada üldisi
meetmeid.


5.    FARMAKOLOOGILISED OMADUSED

5.1   Farmakodünaamilised omadused

Farmakoterapeutiline grupp: prootonpumba inhibiitorid, ATC-kood: A02BC01.

ATC klassifikatsiooni alusel kuulub omeprasool ravimrühma “Ained haavandtõve raviks,
prootonpumba inhibiitorid”. Selle rühma ravimid pärsivad maohappe sekretsiooni, kuid neil puudub
antikoliinergiline ja H2-retseptoreid blokeeriv toime.
Mao parietaalrakkude pinnal seondub omeprasool spetsiifiliselt ensüüm H+K+-ATPaasiga (nn
prootonpump). Seondumine on pöördumatu. Omeprasool inhibeerib prootonpumba aktiivsust, mis on
viimaseks lüliks maohappe sekretsiooni protsessis. Selle tulemusel väheneb nii maohappe basaalne kui
ka stimuleeritud sekretsioon, sõltumatult seda vallandavast stiimulist. Toime on annusest sõltuv.
Inhibeeriv toime ilmneb juba 1 tunni möödumisel ravimi manustamisest ning tema maksimaalne tase
kujuneb 2 tunniga. Ühe annuse toime kestab ligikaudu 70 tundi. Korduva annustamise puhul suureneb
toime esimesel neljal päeval ja saavutab seejärel platoo. Ravi lõpetamisel normaliseerub
happesekretsiooni tase 3...7 päevaga. 20 mg annuse korduval manustamisel väheneb basaalne
maohappe sekretsioon 78% ning 40 mg annuse kasutamisel isegi 94%. 24 tunni jooksul pärast
omeprasooli 20 mg või 40 mg annuse manustamist väheneb maomahla happesus vastavalt 80...97%
või 92...94% võrra. Happesekretsiooni 50% alanemine kestab 24 tundi.

5.2     Farmakokineetilised omadused

Suukaudsel manustamisel imendub omeprasool kiiresti ja saavutab maksimaalse kontsentratsiooni
vereseerumis 0,5...3,5 tunniga. Ravimi kontsentratsioon vereplasmas ja biosaadavus on ligikaudselt
proportsionaalsed manustatud ravi kogusega. Omeprasooli ühekordsel suukaudsel manustamisel
annuses 20...40 mg on biosaadavus 30...40%. Madala biosaadavuse põhjuseks on eeskätt esmase
passaaži metabolism. Omeprasool metaboliseerub maksas kiiresti. Eakatel ja neeruhaigustega
patsientidel on biosaadavus mõnevõrra suurenenud; krooniliste maksahaigustega patsientidel on
biosaadavus oluliselt suurenenud (mõningatel juhtudel võib biosaadavus ulatuda 100%). Suurem osa
omeprasoolist (ligikaudu 77%) eritub uriiniga. Ülejäänud osa ravimist eritub sapiteede kaudu
väljaheitega. Eliminatsiooni poolväärtusaeg tervetel täiskasvanutel on 0,5...1,5 tundi. Totaalne kliirens
on 500...600 ml/min.

5.3      Prekliinilised ohutusandmed

Hiirtel on ühekordne surma põhjustav suukaudne annus umbes 1500 mg/kg kehakaalu kohta, rottidel
aga üle 4000 mg/kg. Intravenoossed annused, mis põhjustasid surma, olid hiirtel 100 mg/kg ja rottidel
üle 40 mg/kg kehakaalu kohta. Letaalne annus põhjustas katseloomadel sedatsiooni, ptoosi, krampe,
hingamistegevuse aeglustumist ja sügavamaks muutumist, aktiivsuse langust ning kehatemperatuuri
tõusu.


6.    FARMATSEUTILISED ANDMED

6.1   Abiainete loetelu

Sahharoos, maisitärklis, hüdroksüpropüültselluloos, magneesiumkarbonaat, naatriumlaurüülsulfaat,
metakrüülhappe-etüülakrülaadi kopolümeer, talk, makrogool 6000, titaandioksiid (E171).

Kapsli kest: titaandioksiid (E171), raudoksiid (E172), želatiin.

6.2      Sobimatus

Ei ole kohaldatav.

6.3      Kõlblikkusaeg

Plastpakendis säilitatuna 3 aastat.

6.4      Säilitamise eritingimused

Hoida temperatuuril kuni 25°C. Hoida originaalpakendis, niiskuse eest kaitstult.
Hoida laste eest varjatud ja kättesaamatus kohas.

6.5      Pakendi iseloomustus ja sisu

Plastiksulguri ja niiskust imava aine pakikesega plastikust mahuti, 7, 14 või 28 kapslit mahutis.
Kõik pakendi suurused ei pruugi olla müügil.

6.6      Kasutamis- ja käsitsemisjuhend

Erinõuded puuduvad.
Kasutamata ravim või jäätmematerjal tuleb hävitada vastavalt kohalikele seadustele.


7.    MÜÜGILOA HOIDJA

Krka, d.d.,
Novo mesto, Šmarješka cesta 6,
8501 Novo mesto,
Sloveenia


8.    MÜÜGILOA NUMBER

452404
9.    ESMASE MÜÜGILOA VÄLJASTAMISE/MÜÜGILOA UUENDAMISE KUUPÄEV

01.10.2004/29.09.2009


10.    TEKSTI LÄBIVAATAMISE KUUPÄEV

Ravimiametis kinnitatud oktoobris 2009.