RAVIMI OMADUSTE KOKKUVÕTE

1.    RAVIMPREPARAADI NIMETUS

DHC CONTINUS, 60 mg toimeainet prolongeeritult vabastavad tabletid
DHC CONTINUS, 90 mg toimeainet prolongeeritult vabastavad tabletid
DHC CONTINUS, 120 mg toimeainet prolongeeritult vabastavad tabletid


2.    KVALITATIIVNE JA KVANTITATIIVNE KOOSTIS

Üks toimeainet prolongeeritult vabastav tablett sisaldab vastavalt 60 mg, 90 mg või 120 mg
dihüdrokodeiintartraati.
INN. Dihydrocodeinum

Abiained: laktoos.
Abiainete täielik loetelu vt lõik 6.1.


3.    RAVIMVORM

Toimeainet prolongeeritult vabastavad tabletid.

DHC CONTINUS 60 mg: valged kapslikujulised tabletid, mille ühele küljele on märgitud “DHC 60”
ja teisel küljel on poolitusjoon.
DHC CONTINUS 90 mg: valged kapslikujulised tabletid, mille ühele küljele on märgitud “DHC 90”.
DHC CONTINUS 120 mg: valged kapslikujulised tabletid, mille ühele küljele on märgitud “DHC
120”.


4.    KLIINILISED ANDMED

4.1   Näidustused

Mõõdukas ja tugev valu.

4.2   Annustamine ja manustamisviis

Suukaudseks manustamiseks.
DHC CONTINUS 60 mg:
Täiskasvanud ja üle 12-aastased lapsed: 1...2 DHC CONTINUS 60 mg tabletti iga 12 tunni järel.
Eakatel patsientidel tuleks annust vähendada.
Alla 12-aastastel lastel ei soovitata kasutada.
DHC CONTINUS 90 ja 120 mg:
Täiskasvanud: Tavaline annus on 1 tablett iga 12 tunni järel.
Eakatel patsientidel tuleks annust vähendada.
Lastel ei soovitata kasutada.

DHC Continus tabletid tuleb neelata tervelt, neid ei tohi murda*, närida ega purustada.
*Vaid DHC CONTINUS 60 mg võib soovitava annuse saamiseks jagada poolitusjoone abil kaheks
võrdseks pooleks.

4.3   Vastunäidustused

Ülitundlikkus toimeaine või ravimi ükskõik millise abiaine suhtes.
Hingamisdepressioon ja hingamisteede obstruktiivsed haigused. Kuna dihüdrokodeiin võib esile
kutsuda histamiini vabanemist, ei tohi seda manustada astmahoo ajal. Astmahaigele tuleb ravimit
manustada ettevaatusega.
Paralüütline iileus, äge alkoholism.
Koljusisese rõhu suurenemisel või peatrauma korral tuleb opioid-analgeetikumide kasutamist vältida.

4.4   Hoiatused ja ettevaatusabinõud kasutamisel

Annust tuleb vähendada eakal patsiendil, hüpotüreoidismi, kroonilise maksahaiguse ja
neerupuudulikkuse korral.

Dihüdrokodeiini tuleb manustada ettevaatusega patsientidele, kellel on anamneesis opioidide
kuritarvitamine, sapiteede häired, eesnäärme suurenemine, kõhunäärmepõletik, kõhukinnisus,
sooleummistus ja raskekujuline cor pulmonale.

Dihüdrokodeiinil on äratuntav, teiste opioididega sarnane kuritarvitamis- ja sõltuvusprofiil. Korduval
manustamisel võib ilmneda tolerantsus valuvaigistava toime suhtes.
Ravi määraja peab jätkuva ravi korral regulaarselt hindama riski/kasu suhet, eriti peab seejuures
tähelepanu pöörama ebavajalikule raviannuse tõstmisele kui patsiendil on anamneesis ravimsõltuvus
või –kuritarvitamine.

Patsiendid, kellel on harva esinev pärilik galaktoosi talumatus, laktaasidefitsiit või glükoosi-galaktoosi
imendumishäire ei tohiks seda ravimit võtta.

4.5   Koostoimed teiste ravimitega ja muud koostoimed

Teised kesknärvisüsteemile depressiivset toimet avaldavad ained, nende hulgas anksiolüütikumid,
uinutid, fenotiasiinid, muud rahustid ja alkohol, võivad põhjustada hingamise depressiooni ja unisust.
Ettevaatlik tuleb olla dihüdrokodeiini kasutamisel samaaegselt või kahe nädala jooksul pärast ravi
MAO inhibiitoritega .


4.6   Rasedus ja imetamine

Andmeid ravimi ohutu kasutamise kohta raseduse ajal on avaldatud vähe, kuid dihüdrokodeiini on
kasutatud aastaid ilma oluliste kõrvaltoimete tekkimiseta. Teadaolevalt dihüdrokodeiin rinnapiima ei
eritu. Siiski on soovitatav dihüdrokodeiini rinnaga toitvale emale manustada ainult äärmisel vajadusel.

4.7   Toime reaktsioonikiirusele

Dihüdrokodeiin võib põhjustada unisust. Sellisel juhul ei tohi patsient juhtida sõidukeid ega töötada
keeruliste mehhanismidega.

4.8   Kõrvaltoimed

Ravi ajal kõige sagedamini täheldatud kõrvaltoimeteks on olnud kõhukinnisus, iiveldus, oksendamine,
peavalu ja pearinglus.
Sageli esinevaks kõrvaltoimeks on unisus.
Aeg-ajalt on esinenud uriinipeetust, kõhuvalu, hüpotensiooni, paresteesiaid, segasust, hallutsinatsioone
ja löövet koos sügelusega või ilma, nahaõhetus, nõgeslööve, kuse- või sapiteede spasm, paralüütiline
iileus, suukuivus, meeleolu muutused, nägemise hägustumine, higistamine, vähenenud sugutung ja
hingamise depressioon.

Tekkida võivad tolerantsus ja sõltuvus. Ravi lõppedes võivad tekkida rahutus ning ärritatud olek.

4.9   Üleannustamine
Murtud, näritud või purustatud tablettide manustamine võib viia dihüdrokodeiini üleannustamiseni.
Ägeda dihüdrokodeiini üleannustamise sümptomid võivad olla, unisus, mis progresseerub stuuporiks
või koomaks, miootilised pupillid, rabdomüolüüs, südametegevusega mitteseotud kopsuturse,
bradükardia, hüpotensioon ja hingamise depressioon või apnoe.

Üleannustamise ravi on soovitatavalt konservatiivne, tuleb teha maoloputus.Tuleb tagada
hingamisteede avatus. Raske hingamisdepressiooni korral tuleb manustada intravenoosselt 0,8 mg
naloksoonvesinikkloriidi, manustamist korratakse vajadusel 2...3 minutiliste intervallidega.


5.     FARMAKOLOOGILISED OMADUSED

5.1    Farmakodünaamilised omadused

Farmakoterapeutiline grupp: looduslikud oopiumi alkaloidid, ATC-kood: N02AA08

Dihüdrokodeiin on poolsünteetiline narkootiline valuvaigisti, mis toime tugevuselt jääb morfiini ja
kodeiini vahepeale. Toimides ajus opioidretseptoritele, vähendab dihüdrokodeiin patsiendi valutaju.
Vähendades valuga kaasnevat ängistust, parandab psühholoogilist reaktsiooni valule.

5.2    Farmakokineetilised omadused

DHC CONTINUS tablettide manustamisel imendub dihüdrokodeiin seedetraktist hästi ning selle tase
vereplasmas säilib kogu 12-tunnise annustamisintervalli kestel.
Sarnaselt teistele fenantreeni derivaatidele metaboliseerub dihüdrokodeiin peamiselt maksas, tekkivad
metaboliidid erituvad peamiselt uriiniga. Dihüdrokodeiini metabolism seisneb O-demetüleerimises, N-
demetüleerimises ja 6-keto-redutseerimises.

5.3    Prekliinilised ohutusandmed

Selliseid prekliinilisi andmeid, millel oleks tähtsust ravimi väljakirjutajale ning mida ei ole antud
ravimi omaduste kokkuvõtte teistes osades esitatud, ei ole.


6.     FARMATSEUTILISED ANDMED

6.1    Abiainete loetelu

Laktoos (veevaba)
Hüdroksüetüültselluloos
Ketostearüülalkohol
Magneesiumstearaat
Puhastatud talk
Puhastatud vesi
DHC CONTINUS 60 mg sisaldab veel:
hüpromelloos
makrogool 4000
polüdekstroos

6.2    Sobimatus

Ei ole kohaldatav.

6.3    Kõlblikkusaeg

3 aastat.
6.4   Säilitamise eritingimused

Hoida temperatuuril kuni 25°C.

6.5   Pakendi iseloomustus ja sisu

DHC CONTINUS 60 mg, DHC CONTINUS 90 mg:
10 või 56 tabletti pakendis.

DHC CONTINUS 120 mg:
56 tabletti pakendis.

6.6   Erihoiatused ravimi hävitamiseks

Erinõuded puuduvad.


7.    MÜÜGILOA HOIDJA

Mundipharma Ges.m.b.H.
Apollogasse 16-18
A-1072 Wien
Austria


8.    MÜÜGILOA NUMBRID

DHC CONTINUS 60 mg: 173197
DHC CONTINUS 90 mg: 173297
DHC CONTINUS 120 mg: 169897


9.    ESMASE MÜÜGILOA VÄLJASTAMISE/MÜÜGILOA UUENDAMISE KUUPÄEV

09.05.1997/12.12.2007


10.   TEKSTI LÄBIVAATAMISE KUUPÄEV

Ravimiametis kinnitatud mais 2010