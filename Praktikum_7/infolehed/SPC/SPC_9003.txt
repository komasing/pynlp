1.        RAVIMPREPARAADI NIMETUS

Femoden, 75/30 mikrogrammi kaetud tabletid


2.        KVALITATIIVNE JA KVANTITATIIVNE KOOSTIS

Iga tablett sisaldab 75 mikrogrammi gestodeeni ja 30 mikrogrammi etünüülöstradiooli.
INN. Gestodenum, Ethinylestradiolum

Abiained vt lõik 6.1


3.        RAVIMVORM

Kaetud tablett.


4.        KLIINILISED ANDMED

4.1       Näidustused

Raseduse vältimine.

4.2       Annustamine ja manustamisviis

4.2.1     Kuidas võtta Femoden’i?

Kombineeritud suukaudsete kontratseptiivide õigel kasutamisel on rasestumise võimalus ligikaudu 1%
aastas. Juhul kui unustatakse pille võtta või neid ei kasutata vastavalt juhendile, võib rasestumise
tõenäosus suureneda.

Tablette tuleb võtta pakendil näidatud korras, iga päev enam-vähem samal ajal, vajadusel vähese
koguse veega. Võtta tuleb üks tablett päevas 21 päeva järjest. Enne iga järgneva pakendi alustamist
tuleb pidada 7-päevane tabletivaba intervall, mille jooksul esineb tavaliselt menstruatsioonilaadne
vereeritus. See algab tavaliselt 2…3 päeval pärast viimase tableti võtmist ning ei pruugi lõppeda enne
järgmise pakendi alustamist.

4.2.2     Kuidas alustada Femoden’iga ?

•     Eelnevalt ei ole hormonaalseid rasestumisvastaseid preparaate kasutatud (viimase kuu vältel)

Tablettide võtmine peab algama naise normaalse tsükli esimesel päeval (menstruaalverejooksu
esimene päev). Alustada võib ka 2…5 päeval, kuid sellisel juhul soovitatakse esimese tsükli esimese 7
tabletivõtmise päeva jooksul kasutada lisaks barjäärimeetodit.

•     Üleminek kombineeritud hormonaalselt kontratseptiivilt (kombineeritud suukaudne
      kontratseptiiv/KSK), tuperõngalt või transdermaalselt plaastrilt

Eelistatult tuleb Femoden’iga alustada päeval, mis järgneb viimasele toimeainet sisaldavale
kombineeritud suukaudsele rasestumisvastasele tabletile, kuid hiljemalt eelneva KSK tabletivaba või
platseebotableti intervalli järgsel päeval. Tuperõngalt või transdermaalselt plaastrilt üleminekul tuleb
Femoden’iga alustada eelistatult selle eemaldamise päeval, kuid hiljemalt päeval, mil pidi toimuma
järgmine manustamine.
•   Üleminek ainult-progestageenmeetodilt (minipill, süst, implantaat) või progestageeni-vabastavalt
    intrauteriinselt ravivahendilt (IUR)

Naine võib minipillilt ümber lülituda suvalisel päeval (implantaadi või intrauteriinse ravivahendi
kasutamisel - selle eemaldamise päeval; süstitava vahendi kasutamisel - päeval, millal peaks tehtama
järgmine süst), kuid peab kõigil neil juhtudel kasutama lisaks barjäärimeetodit esimese 7 tableti
võtmise päeval.

•   Esimese trimestri abordi järgselt

Alustada võib koheselt. Sel juhul ei ole vajadust abistavate rasestumisvastaste meetmete
rakendamiseks.

•   Sünnituse või teise trimestri abordi järgselt

Rinnaga toitvate emade kohta vt lõik 4.6.

Soovitatav on alustada 21…28-ndal sünnituse või teise trimestri abordi järgsel päeval. Kui alustatakse
hiljem, peab naisele soovitama lisaks barjäärimeetodit esimese 7 tableti võtmise päeval. Kui vahekord
on siiski eelnevalt toimunud, tuleb enne KSK’de kasutamise alustamist välistada rasedus või oodata
ära esimene menstruatsioon.

4.2.3     Mida teha, kui tablett jäi võtmata?

Kui möödunud on vähem kui 12 tundi, on rasestumisvastane toime säilinud ning võtmata jäänud
tablett tuleb võtta niipea, kui see meenub. Edasi tuleb tablette võtta tavalisel kellaajal.

Kui möödunud on rohkem kui 12 tundi, võib rasestumisvastane toime olla nõrgenenud.
Unustatud tablettide korral on vaja järgida kahte põhireeglit:

1. Tabletivõtmises ei tohi tekkida pikemat pausi kui 7 päeva.

2. Hüpotaalamus-hüpofüüs-munasari telje adekvaatseks pärssimiseks kulub 7 päeva tablettide
vahetpidamatut kasutamist.

Sellest lähtudes võib anda järgnevat nõu:

Nädal 1

Kasutaja peab võtma vahelejäänud tableti niipea, kui see talle meenub, isegi kui korraga tuleb võtta
kaks tabletti. Seejärel tuleb tablettide võtmist jätkata tavalisel ajal. Kasutada tuleb ka lisameetodit
(kondoom) järgneva 7 päeva jooksul. Kui eelnenud 7 päeva jooksul oli naine vahekorras, siis tuleb
arvestada võimaliku rasedusega. Mida rohkem tablette on vahele jäänud ning mida lähemale jääb see
tabletivabale intervallile, seda suurem on rasestumise risk.

Nädal 2

Kasutaja peab võtma tableti niipea kui see talle meenub, isegi kui see tähendab kahe tableti
samaaegset võtmist. Seejärel tuleb jätkata tablettide võtmist tavapärasel ajal. Kui naine on enne
võtmatajäänud tabletti 7 päeva jooksul korralikult tablette võtnud, siis puudub vajadus kasutada
lisaabinõusid raseduse vältimiseks. Kui see aga nii ei ole või kui võtmata on jäänud rohkem kui 1
tablett, siis tuleks soovitada raseduse vältimiseks lisavahendeid järgneva 7 päeva jooksul.

Nädal 3

Rasestumisvastase toime nõrgenemise risk on suur läheneva tabletivaba intervalli tõttu. Rasedust võib
vältida reguleerides tablettide võtmise graafikut. Kasutades järgnevaid nõuandeid ei teki vajadust
rasestumisvastaste lisaabinõude järele. Seda tingimusel, et eelnevad 7 päeva on korralikult tablette
võetud. Kui see aga nii ei ole, tuleb naisele soovitada esimest kahest alltoodud võimalusest. Järgneva 7
päeva jooksul tuleb kasutada ka rasestumisvastast lisameetodit.

1. Kasutaja peab võtma tableti niipea kui see talle meelde tuleb, isegi kui see tähendab kahe tableti
samaaegset võtmist. Seejärel tuleb jätkata tablettide võtmist tavapärasel ajal. Järgmise pakendiga tuleb
algust teha kohe pärast eelmise lõpetamist, st ilma tabletivaba intervallita. Kasutajal ei ilmne
menstruatsioonilaadset vereeritust enne, kui teine pakend on ära kasutatud, kuid tal võib esineda
määrivat vereeritust tablettide võtmise ajal.

2. Naisele võib soovitada tablettide võtmise lõpetamist käigusolevast pakendist. Seejärel peab ta
pidama 7-päevase tabletivaba intervalli, kaasa arvatud tableti võtmata jätmise päev, ning jätkama uue
pakendiga.

Kui naisel jäi tablett võtmata ning sellele järgnevalt ei tekkinud tabletivaba intervalli ajal
menstruatsioonilaadset vereeritust, tuleb arvestada võimaliku rasedusega.

4.2.4   Mida teha seedetrakti häirete puhul?

Tõsiste seedetrakti häirete esinemise korral ei pruugi imendumine olla täielik ning kasutada tuleks
rasestumisvastast lisameetodit.

Kui naine oksendab 3…4 tundi pärast tableti võtmist, tuleks rakendada sama skeemi, mida
vahelejäänud tableti puhul (vt lõik 4.2.3).
Kui naine ei taha muuta senist tabletivõtmise graafikut, siis peaks ta võtma lisatableti teisest pakendist.

4.2.5   Kuidas muuta menstruatsioonilaadse vereerituse aega?

Tsükli pikendamiseks peab ära jätma tabletivaba intervalli ning alustama uue pakendiga kohe pärast
eelmise lõpetamist. Tsüklit võib pikendada vastavalt soovile kuni teise pakendi lõppemiseni. Tsükli
pikendamisega seoses võib naisel esineda määrivat vereeritust või läbimurdeveritsust. Regulaarset
Femoden’i võtmist jätkatakse seejärel pärast 7-päevast tabletivaba intervalli.

Kui soovitakse menstruatsioonilaadse vereerituse algus nihutada mõnele teisele päevale, tuleb
tabletivaba intervalli lühendada nii mitu päeva, kui soovitakse. Mida lühemaks jääb intervall, seda
väiksem on menstruatsiooni esinemise võimalus ning seda suurem on määriva vereerituse võimalus
teise pakendi kasutamise ajal (sarnaselt tsükli pikendamisele).

4.3     Vastunäidustused

Alltoodud seisundite esinemisel ei tohi kombineeritud suukaudseid kontratseptiive kasutada. Kui mõni
alltoodud seisunditest ilmneb esmakordselt suukaudsete rasestumisvastaste tablettide kasutamise ajal,
tuleb ravi koheselt lõpetada.

• Venoosne või arteriaalne tromboos/trombemboolsed seisundid (nt süvaveenide tromboos,
  kopsuemboolia, müokardiinfarkt) või insult käesolevalt või anamneesis.
• Tromboosieelne seisund (nt mööduv ajuisheemia, rinnaangiin) käesolevalt või anamneesis.
• Neuroloogiliste sümptomitega (auraga) migreen anamneesis.
• Vaskulaarse haaratusega suhkurtõbi.
• Tõsise või mitme venoosse või arteriaalse tromboosi riskifaktori esinemine võib samuti olla
  vastunäidustuseks (vt lõik 4.4).
• Kontrollimatu hüpertensioon.
• Pankreatiit käesolevalt või anamneesis, kui see on seotud raske hüpertriglütserideemiaga.
• Tõsine maksahaigus käesolevalt või anamneesis, kuni maksafunktsiooni näitajad ei ole
  normaliseerunud.
• Maksakasvaja (hea- või pahaloomuline) käesolevalt või anamneesis.
• Teadaolev või kahtlustatav hormoon-sõltuv suguelundite või rinnanäärmete pahaloomuline
  seisund.
• Ebaselge etioloogiaga vaginaalne verejooks.
• Teadaolev või kahtlustatav rasedus.
• Ülitundlikkus toimeainete või ravimi ükskõik millise abiaine suhtes.

4.4       Hoiatused ja ettevaatusabinõud kasutamisel

4.4.1     Hoiatused

Allpoolmainitud seisundite/riskifaktorite esinemise korral tuleks KSK´de kasutamisest saadavat kasu
võrrelda võimaliku riskiga ning pidada nõu patsiendiga preparaadi kasutamise otstarbekuse osas.
Seisundi halvenemise, ägenemise või esmakordse ilmnemise korral peab patsient pöörduma koheselt
arsti poole. Kombineeritud suukaudsete kontratseptiivide kasutamise katkestamise või jätkamise kohta
teeb otsuse arst.

•     Tsirkulatsiooni häired

Epidemioloogilised uuringud on viidanud seotusele KSK’de kasutamise ja arteriaalsete ja venoossete
trombootiliste ja trombembooliliste haiguste (müokardiinfarkt, insult, süvaveenide tromboos,
kopsuemboolia) kõrgenenud riski vahel. Need seisundid ilmnevad harva.

Venoosne trombembolism (VTE), mis manifesteerub süvaveenide tromboosina ja/või
kopsuembooliana, võib ilmneda kõigi KSK’de kasutamise puhul. Venoosse trombembolismi risk on
suurim esimesel aastal, mil naine võtab kombineeritud suukaudset kontratseptiivi. VTE ligikaudne
esinemissagedus on madala östrogeenisisaldusega (<0,05 mg etünüülöstradiooli) suukaudsete
kontratseptiivide kasutajatel kuni 4/10 000 naiseaasta kohta võrreldes 0,5…3/10 000 naiseaasta kohta
KSK´de mittekasutajatel. VTE rasedusaegne esinemissagedus on 6/10 000 raseda naiseaasta kohta.

Erakordselt harva esineb KSK´de kasutajatel tromboosi teistes veresoontes (nt maksa, mesenteeriumi,
neeru, aju või reetina veresooned). Puudub ühtne seisukoht küsimuses, kas nende esinemise ja KSK´de
kasutamise vahel on seos või mitte.

Venoosse ja arteriaalse tromboosi/trombemboolsete seisundite või tserebrovaskulaarsete häirete
sümptomaatika võib olla järgmine: ühepoolne jala valu ja/või turse; äkiline valu rinnus, kiirgumisega
või ilma kiirgumiseta vasakusse kätte; äkiline õhupuudus; äkiline köhahoog; iga ootamatu, tõsine,
pikaajaline peavalu; ootamatu osaline või täielik nägemise kadu, kahelinägemine, vaevaline kõne või
afaasia; vertigo; kollaps fokaalsete krampidega või ilma; nõrkus või märkimisväärne tuimus, mis
ootamatult haarab ühte kehaosa või ühte kehapoolt; motoorika häired; ”äge” kõht.

Venoosse või arteriaalse tromboosi/trombemboolsete seisundite või tserebrovaskulaarsete häirete riski
suurendavad:
- vanuse tõus;
- suitsetamine (sage suitsetamine ning vanuse tõus tõstab riski veelgi, eriti alates 35 eluaastast);
- positiivne pereanamnees (venoosse või arteriaalse trombemboolia esinemine õdedel-vendadel või
vanematel suhteliselt noores eas). Sel juhul tuleb enne KSK´de kasutamise alustamist konsulteerida
spetsialistiga;
- rasvumine (keha massi indeks >30kg/m²);
- düslipoproteineemia;
- hüpertensioon;
- migreen;
- südameklapi haigused;
- kodade fibrillatsioon;
- pikaajaline immobilisatsioon, ulatuslik kirurgia, operatsioon jalgadel või suur trauma. Neil juhtudel
on soovitatav KSK´de võtmine peatada (plaanilise kirurgia korral vähemalt 4 nädalat enne) ning
kombineeritud suukaudseid kontratseptiive võib uuesti võtma hakata 2 nädalat pärast täielikku
remobilisatsiooni.
Puudub ühtne seisukoht varikoossete veenide ja pindmise tromboflebiidi võimaliku osa kohta
venoosse trombembolismi tekkes.

Arvestada tuleb kõrgenenud trombembolismi ohuga puerpeeriumis (vt lõik 4.6).

Muud haigused ning seisundid, mida on seostatud tsirkulatsiooni häiretega on nt suhkurtõbi,
dissemineerunud erütematoosluupus, hemolüütilis-ureemiline sündroom, Crohni tõbi või haavandiline
koliit, sirprakuline aneemia.

Migreenihoogude sageduse või raskusastme muutused, mis võivad olla tserebrovaskulaarsete haiguste
prodroomiks, võivad olla KSK´de võtmise kohese lõpetamise ajendiks.

Eelsoodumust päriliku või omandatud venoosse või arteriaalse tromboosi suhtes näitavad järgmised
biokeemilised faktorid: aktiveerunud proteiin C (APC) resistentsus, hüperhomotsüstineemia,
antitrombiin-III puudulikkus, proteiin C puudulikkus, proteiin S puudulikkus, antifosfolipiid antikehad
(antikardiolipiin, lupus antikoagulant).

Riski/kasu suhte vaagimisel peab arst arvestama, et adekvaatne ravi võib vähendada tromboosiga
seotud ohtu ning et rasedusega seotud risk on suurem madala-annuseliste KSK’dega (<0,05 mg
etünüülöstradiooli) seotud riskist.

•   Tuumorid

Emakakaelavähi olulisim riskifaktor on püsiv inimese papilloomi viirus. Mõnede epidemioloogiliste
uuringute kohaselt võib pikaajaline kombineeritud suukaudsete kontratseptiivide kasutamine
emakakaelavähi riski veelgi suurendada, kuigi jätkuvalt ollakse lahkarvamusel, kuivõrd võib seda riski
kasvu seostada muude faktoritega, nt emakakaela uuringute ning seksuaalkäitumisega (k.a.
barjäärimeetodite kasutamine).

54 epidemioloogilise uuringu meta-analüüs näitas, et KSK´de kasutajatel on veidi kõrgenenud
suhteline risk (RR=1,24) rinnavähi suhtes. Risk väheneb astmeliselt 10 aasta jooksul pärast KSK’de
kasutamise lõpetamist. Kuivõrd rinnavähk on alla 40-aastaste naiste seas haruldane, siis on KSK´de
kasutajate hulgas diagnoositud rinnavähi juhtumite arv väike võrreldes rinnavähi üldise
esinemissagedusega. Need uuringud ei tõesta seoseid rinnavähi ja KSK´de vahel. Suurenenud
riskiteguri põhjuseks võib olla varasem rinnavähi diagnoosimine KSK´de kasutajatel, KSK´de
bioloogiline toime või nende mõlema koostoime. KSK´de kasutajatel diagnoositud rinnavähi juhud
kalduvad olema kliiniliselt varasemas arengustaadiumis kui mittekasutajatel.

Harvadel juhtudel on KSK´de kasutajatel täheldatud maksa healoomuliste kasvajate teket, veel harvem
pahaloomuliste kasvajate teket, mis võivad üksikjuhtudel põhjustada eluohtlikku verejooksu
kõhuõõnde. Tugevate ülakõhuvalude, maksa suurenemise ja intraabdominaalse verejooksu
sümptomite korral tuleb diferentsiaaldiagnostiliselt arvestada ka maksa tuumoriga.

•   Muud seisundid

Naised, kellel on hüpertriglütserideemia või kellel on see haigus olnud perekonna anamneesis, võivad
KSK´de kasutamise ajal olla rohkem ohustatud pankreatiidist.

Kuigi paljudel kombineeritud suukaudseid kontratseptiive kasutavatel naistel on täheldatud väikest
vererõhu tõusu, on kliiniliselt märkimisväärset vererõhu tõusu esinenud harva. Sellele vaatamata tuleb
silmas pidada, et KSK´de kasutajatel, kellel ilmneb kliiniliselt oluline vererõhu tõus, tuleb KSK´de
kasutamine lõpetada ning ravida hüpertensiooni. Vajadusel võib KSK´de kasutamist jätkata, kui
antihüpertensiivse raviga on saavutatud normaalsed vererõhu väärtused.

Järgmised seisundid võivad ilmneda või ägeneda nii raseduse kui ka KSK´de kasutamise ajal, kuid
tõendus seose kohta KSK´de kasutamisega ei ole lõplik: kolestaasiga seotud ikterus ja/või sügelemine;
sapikivide teke; porfüüria; dissemineerunud erütematoosluupus; hemolüütilis-ureemiline sündroom;
Sydenham’i chorea; herpes gestationis; otoskleroosiga seotud kuulmise halvenemine.

Päriliku angioödeemiga naistel võivad eksogeensed östrogeenid esile kutsuda või ägestada
angioödeemi sümptomeid.

Ägedate või krooniliste maksahaiguste puhul võib ilmneda vajadus KSK´de võtmise peatamiseks kuni
maksafunktsiooni näitajad on normaliseerunud. Kolestaatilise ikteruse, mis on esinenud raseduse või
varasema suguhormoonide kasutamise ajal, taastumisega seoses tuleb KSK´de kasutamine peatada.

Kuigi KSK´d võivad mõjutada perifeerset insuliini resistentsust ja glükoosi tolerantsust, puudub
vajadus insuliinravi režiimi muutmiseks madala-annuselisi KSK´sid (<0,05 mg etünüülöstradiooli)
kasutavatel diabeetikutel. Siiski on vajalik hoolikas kombineeritud suukaudset kontratseptiivi kasutava
diabeetiku jälgimine.

Crohni tõbe ja haavandilist koliiti on seostatud KSK kasutamisega.

Esineda võivad kloasmid, iseäranis neil naistel, kellel on esinenud raseduseaegsed kloasmid. Naised,
kellel on kalduvus kloasmide tekkele, peaksid KSK´de võtmise ajal hoiduma otsese päikesevalguse
ning ultraviolettkiirguse eest.

4.4.2   Meditsiiniline kontroll/konsultatsioon

Enne KSK kasutamise alustamist või taastamist tuleb naiselt võtta täielik meditsiiniline anamnees ning
teostada meditsiiniline läbivaatus lähtudes vastunäidustustest (lõik 4.3) ja hoiatustest (lõik 4.4.1).
Samuti on oluline perioodiline meditsiiniline hinnang seoses vastunäidustuste (nt mööduv ajuisheemia
jne) või riskifaktoritega (nt venoosne või arteriaalne tromboos pereanamneesis), mis võivad ilmneda
esmakordselt KSK´de kasutamise ajal. Nende uuringute sagedust ja iseloomu tuleb planeerida
vastavalt väljatöötatud praktilistele juhenditele ning iga naise puhul individuaalselt, kuid nad peavad
üldjuhul sisaldama spetsiaaluuringuid vererõhu, rindade, kõhu ja vaagnaorganite kohta (k.a
emakakaela tsütoloogia).

Naisi tuleb teavitada, et suukaudsed kontratseptiivid ei kaitse nakatumise eest HI-viirusesse (AIDS)
ega teistesse sugulisel teel levivatesse haigustesse.

4.4.3   Vähenenud efektiivsus

KSK´de efektiivsus võib väheneda nt seoses võtmata jäänud tablettidega (vt lõik 4.2.3), seedetrakti
häiretega (vt lõik 4.2.4) või koostoimivate ravimitega (vt lõik 4.5.1).

4.4.4   Vähenenud tsükli kontroll

Kõigi KSK´de kasutamise ajal võib eriti esimeste kasutamiskuude jooksul esineda ebaregulaarset
vereeritust (määrimine või läbimurdeveritsus). Seetõttu on veritsust võimalik hinnata alles pärast
ravimiga kohanemist, mille kestus on umbes kolm tsüklit.

Kui veritsused jäävad ebaregulaarseks või muutuvad ebaregulaarseteks pärast eelnevalt regulaarseid
tsükleid, tuleb arvestada mittehormonaalse põhjusega ning rakendada adekvaatsed diagnostilised
meetmed maliigsuse ja raseduse väljalülitamiseks. Kõne alla tuleb ka küretaaž.

Mõnel naisel ei pruugi tabletivaba intervalli ajal menstruatsioonilaadset vereeritust esineda. Juhul kui
naine on võtnud KSK’sid vastavalt juhendile, siis on vähetõenäoline, et naine oleks rase. Vastupidisel
juhul, kui tablette ei ole võetud korrapäraselt või vahele on jäänud kaks menstruatsioonilaadset
vereeritust, tuleb enne KSK võtmise jätkamist lülitada välja raseduse võimalus.

4.5     Koostoimed teiste ravimitega ja muud koostoimed
•     Koostoimed

Suukaudsete kontratseptiivide ning teiste ravimite vaheliste koostoimete tulemusena võib tekkida
läbimurdeveritsus ja/või ebaõnnestuda kontratseptsioon. Kirjanduse andmetel on esinenud järgnevaid
koostoimeid.

Maksa metabolism:
Koostoimed võivad tekkida ravimitega, mis indutseerivad maksa mikrosomaalseid ensüüme ning mille
tulemusena kiireneb suguhormoonide kliirens (nt fenütoiin, barbituraadid, primidoon, karbamasepiin,
rifampitsiin ning võimalik, et ka okskarbasepiin, topiramaat, felbamaat, griseofulviin ning ravimid,
mis sisaldavad naistepuna (Hypericum perforatum)).

HIV-proteaasi inhibiitorid (nt ritonaviir) ja mittenukleosiidsed pöördtranskriptaasi inhibiitorid (nt
nevirapiin) ning nende kombinatsioonid võivad samuti mõjutada maksa metabolismi.

Sekkumine enterohepaatilisse tsirkulatsiooni:
Mõnede kliiniliste uuringute tulemusena oletatakse, et östrogeenide enterohepaatiline tsirkulatsioon
võib väheneda teatud antibiootikumide samaaegsel kasutamisel ning selle tulemusena võib alaneda
etünüülöstradiooli kontsentratsioon (nt penitsilliinid, tetratsükliinid).

Naised, keda ravitakse samaaegselt mõne eelpool mainitud ravimiga, peavad lisaks KSK´le kasutama
ajutiselt ka barjäärimeetodit või valima muu rasestumisvastase meetodi. Maksa mikrosomaalseid
ensüüme indutseerivate ravimite samaaegse kasutamise korral tuleb lisa kaitsemeetodit kasutada selle
ravimi kasutamise vältel ning 28 päeva pärast ravi lõpetamist. Naised, keda ravitakse
antibiootikumidega (v.a rifampitsiin ja griseofulviin), peavad barjäärimeetodit kasutama kuni 7 päeva
pärast antibiootikumiravi lõppu. Kui ajavahemik, mille jooksul lisa kaitsemeetodit kasutatakse, kestab
pärast tablettide lõppemist pakendist, tuleb uue pakendiga alustada ilma tavapärase tabletivaba
intervallita.

Suukaudsed kontratseptiivid võivad mõjutada teatud teiste ravimite metabolismi. Vastavalt võivad
kontsentratsioonid plasmas ning kudedes kas suureneda (nt tsüklosporiin) või väheneda (nt
lamotrigiin).

Märkus: Võimalike koostoimete kindlakstegemiseks tuleb lugeda koosmanustatavate ravimite
omaduste kokkuvõtteid.


•     Laboritestid

Rasestumisvastaste steroidhormoonide kasutamine võib mõjutada teatud laboritestide tulemusi, sh
maksa-, kilpnäärme-, neerupealise- ja neerufunktsiooni biokeemilised näitajad; kandjavalkude
plasmaväärtus, nt kortikosteroide siduv globuliin ja lipiid/lipoproteiinfraktsioon; süsivesikute
metabolismi parameetrid; koagulatsiooni ja fibrinolüüsi parameetrid. Muutused jäävad üldiselt
normaalse laborileiu piiridesse.

4.6       Rasedus ja imetamine

Femoden´i ei tohi kasutada raseduse ajal. Kui naine rasestub Femoden´i kasutamise ajal, tuleb ravimi
manustamine lõpetada. Siiski ei ole ulatuslikud epidemioloogilised uuringud näidanud ei
sünnidefektide riski kasvu neil lastel, kelle emad kasutasid kombineeritud suukaudseid kontratseptiive
enne rasedust, ega teratogeenset efekti, kui ravimit on tahtmatult kasutatud varases raseduse
staadiumis.

KSK´de toimel võib väheneda rinnapiima kogus ning muutuda selle koostis. Seega pole KSK´de
kasutamine rinnaga toitvale emale soovitatav. Väike kogus kontratseptiivseid steroidhormoone ja/või
nende metaboliite võib jõuda rinnapiima, kuid puuduvad andmed selle kohta, et see kahjustaks lapse
tervist.
4.7     Toime reaktsioonikiirusele

Femoden ei oma toimet autojuhtimise ja masinate käsitsemise võimele.

4.8     Kõrvaltoimed

Tõsised kõrvaltoimed, mida seostatakse KSK´de kasutamisega on loetletud lõigus 4.4.1.

Muud kõrvaltoimed, mida on kirjeldatud KSK´de kasutajatel, kuid seoseid ravimiga ei ole tõestatud
ega ümber lükatud, on järgmised:

 Organsüsteemi klass            Sage (>1/100, <1/10)    Aeg-ajalt               Harv
                                                        (>1/1000, <1/100)       (>1/10000, <1/1000)
 Silma kahjustused                                                              kontaktläätsede
                                                                                talumatus
 Seedetrakti häired             iiveldus, kõhuvalu      oksendamine,
                                                        kõhulahtisus
 Immuunsüsteemi häired                                                          ülitundlikkus

 Uuringud                       kehakaalu tõus                                  kehakaalu langus

 Ainevahetus- ja                                        vedelikupeetus
 toitumishäired
 Närvisüsteemi häired           peavalu                 migreen

 Psühhiaatrilised häired        depressiivne            libiido vähenemine      libiido suurenemine
                                meeleolu, meeleolu
                                muutused
 Reproduktiivse süsteemi ja     rindade valulikkus,     rindade hüpertroofia    eritis tupest, eritis
 rinnanäärme häired             rindade hellus                                  rinnast
 Naha ja nahaaluskoe                                    lööve, urtikaaria       nodoosne erüteem,
 kahjustused                                                                    mitmekujuline erüteem

*Tabelis on ära toodud sobivaim MedDRA termin (versioon 7,0) kindla kõrvaltoime kirjeldamiseks.
Sünonüüme ja seotud reaktsioone ei ole tabelisse kantud, kuid ka neid tuleks arvesse võtta.

Päriliku angioödeemiga naistel võivad eksogeensed östrogeenid esile kutsuda või ägestada
angioödeemi sümptomeid.

4.9     Üleannustamine

Puuduvad teated tõsistest üleannustamisega seotud kahjustustest. Üleannustamise korral võib esineda
iiveldust, oksendamist ning noortel tüdrukutel vähest tupekaudset vereeritust. Antidoodid puuduvad,
ravi on sümptomaatiline.


5.      FARMAKOLOOGILISED OMADUSED

5.1     Farmakodünaamilised omadused

Farmakoterapeutiline grupp: püsivas kombinatsioonis gestageenid ja östrogeenid, ATC-kood:
G03AA10

KSK´de kontratseptiivne toime baseerub mitmete faktorite koostoimel, millest olulisimad on
ovulatsiooni pärssiv ja emakakaela sekreeti muutev toime. KSK´del on lisaks raseduse vältimisele
ning kõrvuti ebasoodsatele toimetele (vt lõik 4.4 ning lõik 4.8) ka mitmeid positiivseid omadusi, mille
alusel on võimalik otsustada sobiva rasestumisvastase meetodi üle. Need on regulaarsem
menstruaaltsükkel, vähem valulikud ning vähem väljendunud verejooksuga menstruatsioonid.
Viimasega seoses on ka väiksem oht rauapuudusaneemia tekkeks. Lisaks sellele on tõendeid
endomeetriumi- ja munasarjavähi riski languse kohta. Kõrgeannuselised KSK’d (0,05 mg
etünüülöstradiooli) vähendavad munasarjatsüstide, vaagnapiirkonna põletikuliste haiguste,
healoomuliste rinnanäärme haiguste ja ektoopilise raseduse esinemissagedust. Käesoleval hetkel pole
teada, kas see kehtib ka madala-annuseliste KSK’de kohta.

5.2      Farmakokineetilised omadused

•     Gestodeen

Imendumine

Suukaudsel manustamisel imendub gestodeen kiirelt ja täielikult. Maksimaalne kontsentratsioon
seerumis, mis on 4 ng/ml, saavutatakse pärast ühekordset manustamist ligikaudu 1 tunniga.
Biosaadavus on ligikaudu 99 %.

Jaotumine

Gestodeen seotakse seerumalbumiiniga ja suguhormooni siduva globuliiniga (SHBG). Ainult 1…2 %
kogu seerumi kontsentratsioonist esineb vaba steroidina, 50…70 % on spetsiifiliselt seotud SHBG´ga.
Etünüülöstradiooli poolt indutseeritud SHBG kontsentratsiooni tõus mõjutab gestodeeni seostumist
seerumi proteiinidega, põhjustades SHBG`ga seotud fraktsiooni tõusu ja albumiiniga seotud
fraktsiooni languse. Gestodeeni jaotusmaht on 0,7 l/kg.

Metabolism

Gestodeen metaboliseerub täielikult järgides steroidide metaboliseerumist. Metaboolse kliirensi tase
vereseerumist on 0,8 ml/min/kg. Gestodeeni akuutsel koosmanustamisel etünüülöstradiooliga
koostoimeid ei täheldatud.

Eritumine

Gestodeeni seerumitase alaneb kahefaasiliselt. Lõplikku eritumise faasi iseloomustav poolväärtusaeg
on 12…15 tundi. Gestodeen ei eritu muutumatul kujul. Metaboliidid erituvad uriini ja sapiga
vahekorras 6:4, poolväärtusajaga 1 päev.

Püsiv plasmakontsentratsioon

Gestodeeni farmakokineetikat mõjutab SHBG tase, mis koosmanustamisel etünüülöstradiooliga tõuseb
ligikaudu kolm korda. Igapäevase manustamise korral tõuseb gestodeeni seerumitase ligikaudu
neljakordseks saavutades püsiva plasmakontsentratsiooni ravitsükli teises pooles.

•     Etünüülöstradiool

Imendumine

Suukaudsel manustamisel imendub etünüülöstradiool kiirelt ja täielikult. Maksimaalne
kontsentratsioon seerumis, mis on ligikaudu 80 pg/ml, saavutatakse ligikaudu 1...2 tunniga.
Imendumise ja esmase maksapassaaži käigus metaboliseerub etünüülöstradiool ulatuslikult, mille
tulemusena on keskmine biosaadavus suukaudsel manustamisel 45 %, suure individuaalse
varieeruvusega ligikaudu 20...65 %.

Jaotumine
Etünüülöstradiool on suures ulatuses mittespetsiifiliselt seotud seerumalbumiiniga (ligikaudu 98%)
ning ta indutseerib SHBG kontsentratsiooni tõusu seerumis. Etünüülöstradiooli distributsiooni maht on
ligikaudu 2,8…8,6 l/kg.

Metabolism

Presüsteemne konjugatsioon toimub peensoole limaskestas ja maksas. Esmane metabolism toimub läbi
aromaatse hüdroksülatsiooni, kuid moodustub ka mitmeid hüdroksüleeritud ja metüleeritud
metaboliite, mis esinevad nii vabade metaboliitide kui ka glükuroniidide ja sulfaatide konjugaatidena.
Metaboolse kliirensi tase vereseerumist on 2,3…7 ml/min/kg.

Eritumine

Etünüülöstradiooli seerumitase alaneb kahefaasiliselt, mida iseloomustavad poolväärtusajad on
vastavalt 1 tund ja 10…20 tundi. Etünüülöstradiool ei eritu muutumatul kujul. Metaboliidid erituvad
uriini ja sapiga vahekorras 4:6, poolväärtusajaga ligikaudu 1 päev.

Püsiv plasmakontsentratsioon

Vastavalt lõpliku dispositsioonifaasi muutlikele poolväärtusaegadele ja igapäevasele manustamisele,
saavutatakse püsiv etünüülöstradiooli tase seerumis ligikaudu ühe nädala möödudes.

5.3     Prekliinilised ohutusandmed

Kroonilise toksilisuse, genotoksilisuse, kartsinogeensuse ja reproduktsioonitoksilisuse prekliinilised
uuringud ei ole näidanud kahjulikku toimet inimesele. Vaatamata sellele, tuleb meeles pidada, et
suguhormoonid võivad soodustada teatud hormoonsõltuvate kudede ning tuumorite kasvu.


6.      FARMATSEUTILISED ANDMED

6.1     Abiainete loetelu

laktoosmonohüdraat
maisitärklis
povidoon 25 000
naatriumkaltsiumedetaat
magneesiumstearaat
sahharoos
povidoon 700 000
makrogool 6000
kaltsiumkarbonaat
talk
montanglükoolvaha

6.2     Sobimatus

Ei ole teada.

6.3     Kõlblikkusaeg

5 aastat.

6.4     Säilitamise eritingimused

See ravimpreparaat ei vaja säilitamisel eritingimusi.
6.5.     Pakendi iseloomustus ja sisu

Femoden tabletid paiknevad läbipaistvast polüvinüülkloriidkilest ja alumiiniumlehest blisterpakendis.

Pakendi suurus:

21 tabletti

6.6      Kasutamis- ja käsitsemisjuhend

Hoida laste eest varjatud ja kättesaamatus kohas.


7.       MÜÜGILOA HOIDJA

Bayer Schering Pharma AG
D-13342 Berlin
Saksamaa


8.       MÜÜGILOA NUMBER

206298


9.       ESMASE MÜÜGILOA VÄLJASTAMISE/MÜÜGILOA UUENDAMISE KUUPÄEV

19.06.1998/22.08.2008


10.      TEKSTI LÄBIVAATAMISE KUUPÄEV

Ravimiametis kinnitatud aprillis 2011.