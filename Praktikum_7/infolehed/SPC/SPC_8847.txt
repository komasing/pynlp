RAVIMI OMADUSTE KOKKUVÕTE

1.    RAVIMPREPARAADI NIMETUS

Pregnyl, 5000 RÜ süstelahuse pulber ja lahusti.


2.    KVALITATIIVNE JA KVANTITATIIVNE KOOSTIS

Pregnyl sisaldab külmkuivatatud pulbrit ja lahustit süstelahuse valmistamiseks. Toimeaine (inimese
kooriongonadotropiin (hCG)), mis on saadud rasedate naiste uriinist, omab luteiniseeriva hormooni
(LH) toimet.
Ampullis on 5000 RÜ gonadotropiini.
Abiainete täielik loetelu vt lõik 6.1.


3.    RAVIMVORM

Süstelahuse pulber ja lahusti. Pulber on valge, kuiv pulber või mass. Lahusti on selge ja värvusetu
vesilahus.


4.    KLIINILISED ANDMED

4.1   Näidustused

Näidustused naistel:
• anovulatsioonist või mitteküllaldasest folliikuli küpsemisest tingitud infertiilsus;
• folliikulite ettevalmistamine punktsiooniks munasarjade kontrollitud hüperstimulatsiooni
   programmis (seoses kunstliku viljastamise protseduuridega);
• luteaalfaasi toetus munasarjade kontrollitud hüperstimulatsiooni programmis (seoses kunstliku
   viljastamise protseduuridega) naistel, kes kasutavad GnRH analooge või pärast ovulatsiooni
   induktsiooni, kui esineb anovulatsioonist tingitud infertiilsus endogeense östrogeenide aktiivsuse
   puudumisega.

Näidustused meestel:
- hüpogonadotroopne hüpogonadism (sh idiopaatilisest spermatogeneesi                häirest   tingitud
   subfertiilsus);
- ajuripatsi gonadotroopse talituse puudulikkusest tingitud hilinenud puberteet;
- krüptorhism, millel ei ole anatoomilist põhjust.

4.2   Annustamine ja manustamisviis

Annustamine naistel:
• Ovulatsiooni esilekutsumine anovulatsioonist või folliikulite küpsemise häirest tingitud viljakuse
   vähenemise korral
    Tavaliselt manustatakse 5000…10000 RÜ Pregnyl’i ühe süstena, et täiendada ravi folliikuleid
    stimuleerivat hormooni (FSH) sisaldava preparaadiga.
• Folliikulite punktsiooniks ettevalmistamine munasarjade kontrollitud hüperstimulatsiooni
   programmis
    Tavaliselt manustatakse 5000…10000 RÜ Pregnyl’i ühe süstena, et täiendada ravi FSH-d
    sisaldava preparaadiga.
• Luteaalfaasi toetus
    2…3 korda 1000…3000 RÜ, süstituna üheksa päeva jooksul ovulatsiooni või embrüo siirdamise
    järgselt (näiteks 3., 6. ja 9. päeval pärast ovulatsiooni induktsiooni).

Annustamine meestel:
•     Hüpogonadotroopne hüpogonadism
      1000…2000 RÜ Pregnyl’i 2…3 korda nädalas. Kui peamine kaebus on viljakuse vähenemine,
      võib Pregnyl’i kasutada koos follitropiini (FSH) sisaldava preparaadiga kaks kuni kolm korda
      nädalas. Selline ravi peab kestma vähemalt kolm kuud, enne kui on oodata muutusi
      spermatogeneesis. Selle ravi ajal tuleb katkestada asendusravi testosterooniga. Saavutatud efekti
      saab mõnikord säilitada ainult gonadotropiiniga.
•     Hilinenud puberteet, mis on tingitud ajuripatsi gonadotroopse talituse puudulikkusest
      1500 RÜ 2…3 korda nädalas, vähemalt kuue kuu jooksul.
•     Krüptorhism, mis ei ole tingitud anatoomilisest muutustest
      Alla 2 aasta vanustele 250 RÜ 2 korda nädalas, 6 nädala jooksul.
      2...6 aasta vanustele 500…1000 RÜ 2 korda nädalas, 6 nädala jooksul.
      Üle 6 aasta vanustele 1500 RÜ 2 korda nädalas, 6 nädala jooksul.
      Vajadusel võib ravikuuri korrata.

Manustamisviis
Pärast toimeaine pulbri lahustamist lahustis süstida valmis Pregnyl aeglaselt intramuskulaarselt või
subkutaanselt.

4.3     Vastunäidustused

•     Ülitundlikkus inimese gonadotropiinide või ravimi ükskõik millise abiaine suhtes.
•     Teadaolevad või kahtlustatavad suguhormoonidest sõltuvad kasvajad nagu munasarja-,
      rinnanäärme- ja emakakartsinoom naistel ning eesnäärme- või rinnanäärmekartsinoom meestel.
•     Rasedusega kokkusobimatud suguorganite väärarendid
•     Rasedusega kokkusobimatud emaka fibroomid

4.4     Hoiatused ja ettevaatusabinõud kasutamisel

Naistel:
• Ovulatsiooni indutseerimine gonadotroopsete preparaatidega suurendab mitmikraseduse
   tõenäosust.
• Kuna infertiilsetel naistel, kellele teostatakse kunstliku viljastamise protseduuri ja seda eriti IVF
   puhul, esinevad sageli munajuhade anomaaliad, võib ektoopiliste raseduste esinemissagedus
   suureneda. Seepärast on oluline varajane ultraheliuuring kontrollimaks, et rasedus on emakasisene.
• Kunstliku viljastamise programmi läbivatel naistel on raseduse katkemise oht suurem kui tavalises
   populatsioonis.
• Ravile allumatud mittegonadaalsed endokrinopaatiad (nt kilpnäärme-, neerupealise- või
   ajuripatsihaigused) peavad olema välistatud.
• Kaasasündinud väärarendite esinemissagedus võib abistava reproduktsiooni tehnoloogiate (ART)
   kasutamise korral olla veidi suurem kui pärast spontaanset viljastumist. Arvatakse, et see veidi
   suurem esinemissagedus on seotud vanemate iseloomulike omadustega (nt ema vanus, sperma
   omadused) ja suurema mitmikraseduste esinemissagedusega pärast ART-d. Ei ole viiteid, et
   gonadotropiinide kasutamine ART ajal oleks seotud kaasasündinud väärarendite suurema
   sagedusega.
• Munasarjade soovimatu hüperstimulatsioon
  Kui naisel on anovulatsioonist või folliikuli küpsemise häirest tingitud subfertiilsust ravitud
  eelnevalt FSH-d sisaldava preparaadiga, võib tekkida munasarjade soovimatu hüperstimulatsioon.
  Seega tuleks enne FSH-ravi ja regulaarsete intervallide järel selle jooksul läbi viia ultraheliuuring
  folliikuli arengu hindamiseks ning määrata östradiooli tase. Östradiooli tase võib tõusta väga
  kiiresti – nt iga päevaga rohkem kui kahekordistuda, 2…3 päeva järjest – ning saavutada liiga
  kõrge taseme. Munasarjade soovimatu hüperstimulatsiooni diagnoosi saab kinnitada
  ultraheliuuringuga. Kui selline munasarjade soovimatu hüperstimulatsioon tekib (mitte kui osa
  IVF/ET, GIFT või ICSI ettevalmistavast ravist), tuleb FSH-ravi kohe katkestada. Sel juhul tuleb
  rasestumist vältida ja Pregnyl’i ei tohi manustada, kuna selles faasis LH toimega gonadotropiini
  kasutamine võib indutseerida lisaks mitmele ovulatsioonile munasarjade hüperstimulatsiooni
  sündroomi (OHSS). See hoiatus on eriti oluline polütsüstilise munasarjasündroomiga patsientide
  korral. Munasarja kerge hüperstimulatsiooni sündroomi kliinilised sümptomid on seedetrakti häired
  (valu, iiveldus, kõhulahtisus), rinnanäärmete valulikkus ja vähene või mõõdukas munasarjade või
  munasarjatsüstide suurenemine.
  Harvadel juhtudel esineb rasket munasarjade hüperstimulatsiooni sündroomi, mis võib olla
  eluohtlik. Seda iseloomustavad suured munasarjatsüstid (kalduvusegarebendite tekkeks), astsiit,
  kehakaalu tõus, sageli hüdrotooraks ja mõnikord trombemboolia nähud.
• Naised, kellel esinevad tromboosi üldtunnustatud riskifaktorid, nt isiklikus või
   perekonnaanamneesis, tõsine adipoossus (kehamassiindeks > 30 kg/m2) või trombofiilia, võivad
   olla rohkem ohustatud venoossetest või arteriaalsetest trombembooliatest gonadotropiinravi
   jooksul või pärast seda. Neil naistel tuleb kaaluda IVF-st saadava kasu ja riski suhet. Tuleb
   märkida, et rasedus iseenesest suurendab tromboosi riski.
• Pregnyl’i ei tohi kasutada kehakaalu langetamiseks. Gonadotropiin ei oma toimet
   rasvaainevahetusele, rasva jaotumisele ega söögiisule.

Meestel:
hCG-ravi põhjustab androgeenide produktsiooni suurenemist. Seepärast:
• patsiendid latentse või kliiniliselt väljendunud südamepuudulikkusega, neerupuudulikkusega,
   hüpertensiooniga, epilepsia või migreeniga (või nende seisundite anamneesiga) peaksid olema
   hoolika meditsiinilise jälgimise all, kuna seisundi halvenemine või retsidiveerumine võib olla
   tingitud suurenenud androgeenide produktsioonist.
• hCG-d tuleb kasutada ettevaatlikult puberteedieelses vanuses poistel, vältimaks enneaegset
   epifüüside sulgumist ja varajast seksuaalset arengut. Regulaarselt tuleb kontrollida skeleti arengut.

4.5   Koostoimed teiste ravimitega ja muud koostoimed

Pregnyl’i koostoimeid teiste ravimitega ei ole uuritud; seetõttu ei saa välistada koostoimeid sageli
kasutatavate ravimitega.
Kuni kümne päeva jooksul pärast manustamist võib Pregnyl hCG immunoloogilisel määramisel
seerumist/uriinist anda valepositiivse rasedustesti tulemuse.

4.6   Rasedus ja imetamine

Pregnyl’i võib kasutada luteaalfaasi toetuseks, aga seda ei tohi kasutada raseduse hilisemas staadiumis.
Ei tohi kasutada imetamise ajal.

4.7   Toime reaktsioonikiirusele

See ravim ei mõjuta teadaolevalt reaktsioonikiirust ega kontsentratsioonivõimet.

4.8   Kõrvaltoimed

Immunsüsteemi häired

Harvadel juhtudel võib tekkida generaliseerunud lööve või palavik.

Üldised häired ja manustamiskoha reaktsioonid

Uriinist saadud gonadotropiini preparaatide kasutamisel on täheldatud, et Pregnyl võib põhjustada
lokaalseid süstekoha reaktsioone, nagu hematoom, valu, punetus, turse ja sügelus. Vahel on esinenud
allergilisi reaktsioone, sagedamini valu ja/või lööbena süstekohal.

Naistel:
Vaskulaarsed häired

Harvadel juhtudel on seoses FSH/hCG-raviga esinenud trombembooliat, tavaliselt seoses raske
OHSS-iga.
Respiratoorsed, rindkere ja mediastiinumi häired

Hüdrotooraks raske OHSS-i tüsistusena.

Seedetrakti häired

Kõhuvalu ja seedetrakti sümptomid nagu iiveldus ja kõhulahtisus, mis on seotud kerge OHSS-iga.
Astsiit, raske OHSS-i komplikatsioonina.

Reproduktiivse süsteemi ja rinnanäärme häired

Soovimatu munasarjade hüperstimulatsioon, kerge või raske munasarjade hüperstimulatsiooni
sündroom (OHSS, vt lõik 4.4).
Valulikud rinnad, kerge kuni mõõdukas munasarjade suurenemine ja kerge OHSS-iga seotud
munasarjade tsüstid. Suured munasarjade tsüstid (kalduvusega rebendite tekkeks), mis on tavaliselt
seotud raske OHSS-iga.

Uuringud

Kaalutõus raske OHSS-i tundemärgina.

Meestel:
Ainevahetus- ja toitumishäired

Pärast suurte annuste manustamist on aeg-ajalt esinenud vee- ja naatriumipeetust, mida on peetud
liigse androgeenide produktsiooni tagajärjeks.

Reproduktiivse süsteemi ja rinnanäärme häired

hCG-ravi võib üksikjuhtudel põhjustada günekomastiat.

4.9   Üleannustamine

Uriinist saadud gonadotropiinide akuutne toksilisus on väga madal. Siiski on olemas võimalus, et liiga
suur hCG annus võib viia munasarjade hüperstimulatsiooni sündroomi tekkeni (OHSS; vt lõik 4.4).


5.    FARMAKOLOOGILISED OMADUSED

5.1   Farmakodünaamilised omadused

Farmakoterapeutiline grupp: gonadotropiinid: ATC kood: G03GA01

Pregnyl sisaldab hCG-d, millel on LH toime. LH on möödapääsmatult vajalik normaalseks nais- ja
meessugurakkude kasvuks ja küpsemiseks ning streoidhormoonide produktsiooniks munandites.

Naistel:
Pregnyl’i kasutatakse tsükli keskfaasi endogeense LH voo asendajana, indutseerimaks folliikuli
küpsemise lõppfaasi, mis lõpeb ovulatsiooniga. Pregnyl’i kasutatakse ka endogeense LH asendajana
luteaalfaasis.

Meestel:
Pregnyl’i kasutatakse Leidigi rakkude stimuleerimiseks, suurendamaks testosterooni produktsiooni.

5.2   Farmakokineetilised omadused

Maksimaalne hCG kontsentratsioon plasmas pärast ühekordset i.m. või s.c. manustamist saabub
meestel vastavalt umbes 6…16 tunni möödumisel ja naistel umbes 20 tunni pärast. Vaatamata sellele,
et esineb ka suuri lahknevusi indiviidide lõikes, võib pärast i.m. manustamist täheldatud erinevus
soolisel pinnal olla seletatav erineva rasvahulgaga gluteaalpiirkonnas, mis naistel ületab meeste oma.
hCG-st umbes 80% metaboliseerub, valdavalt neerudes. i.m. ja s.c. manustamisviis on
bioekvivalentsed nii imendumise hulga kui eliminatsiooni poolväärtusaja poolest, mis on ligikaudu 33
tundi. Vastavalt soovitatavatele annustele ja olemasolevale eliminatsiooni poolväärtusajale ei teki
kumulatsiooni ohtu.

5.3   Prekliinilised ohutusandmed

Andmed puuduvad.


6.    FARMATSEUTILISED ANDMED

6.1   Abiainete loetelu

Süstelahuse pulber sisaldab mannitooli, dinaatriumvesinikfosfaati, naatriumdivesinikfosfaati ja
naatriumkarboksümetüültselluloosi.
Lahusti sisaldab naatriumkloriidi (9 mg) ja süstevett (1 ml).

6.2   Sobimatus

Sobivusuuringute puudumise tõttu ei tohi seda ravimpreparaati teiste ravimitega segada.

6.3   Kõlblikkusaeg

Pregnyl’i kõlblikkusaeg on 3 aastat.

6.4   Säilitamise eritingimused

Hoida valguse eest kaitstult, temperatuuril 2…15 oC.

6.5   Pakendi iseloomustus ja sisu

Pregnyl 5000 RÜ ampullid sisaldavad süstelahuse pulbrit koguses, mis vastab 5000 RÜ hCG-le.

6.6   Erihoiatused ravimi käsitlemiseks ja hävitamiseks

Süstelahuse valmistamiseks lisatakse pulbrile lahusti.
Pärast avamist ei ole ampulli enam võimalik sulgeda nii, et selle sisu steriilsus oleks tagatud ning
seetõttu tuleb lahus ära kasutada koheselt pärast valmistamist.
Kasutamata ravim või jäätmematerjal tuleb hävitada vastavalt kohalikele seadustele.


7.    MÜÜGILOA HOIDJA

N.V. Organon
Kloosterstraat 6,
PO Box 20
5340 BH Oss
Tel: +31 (0) 412 661 222
Faks: +31 (0) 412 662 617
Holland


8.    MÜÜGILOA NUMBER
186097

9.    ESMASE MÜÜGILOA VÄLJASTAMISE/MÜÜGILOA UUENDAMISE KUUPÄEV

04.09.1998/20.06.2008


10.   TEKSTI LÄBIVAATAMISE KUUPÄEV

Ravimiametis kinnitatud detsembris 2009