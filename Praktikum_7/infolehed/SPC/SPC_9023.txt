1.    RAVIMPREPARAADI NIMETUS

RETAFER, 100 mg toimeainet prolongeeritult vabastavad tabletid.


2.    KVALITATIIVNE JA KVANTITATIIVNE KOOSTIS

Retafer 100 mg tablett sisaldab raudsulfaati koguses, mis vastab 100 mg Fe2+.

Abiainete täielik loetelu vt lõik 6.1.


3.    RAVIMVORM

Toimeainet prolongeeritult vabastav tablett (retardtablett).
Punakaspruun, kaksikkumer, kaetud tablett, Ø umb. 9 mm


4.    KLIINILISED ANDMED

4.1   Näidustused

Rauavaegusaneemia profülaktika ja ravi.

4.2   Annustamine ja manustamisviis

Üle 12-aastastele lastele ja täiskasvanutele rauavaeguse ennetamiseks 1 tablett ööpäevas ja
rauavaegusaneemia raviks 1 tablett 1...2 korda päevas. Raseduse ajal 1 tablett 1...2 korda päevas.

Tabletid tuleb alla neelata tervelt.

4.3   Vastunäidustused

Hemokromatoos, hemosideroos. Korduvad vereülekanded muudel juhtudel kui rauavaegus- ja
verejooksuaneemia raviks. Ülitundlikkus toimeaine või ravimi ükskõik millise abiaine suhtes.

4.4   Hoiatused ja ettevaatusabinõud kasutamisel

Rauapreparaatide üleannustamine võib lastel põhjustada rauamürgistust. Söögitoru ahenemisega
patsientidele tuleb suu kaudu manustatavaid rauapreparaate anda ettevaatlikult. Tabletid tuleb alati neelata
rohke veega. Tablette soovitatakse võtta söögiaegade vahel, kuna toit vähendab raua imendumist. Kui
esineb maoärritusnähte, võib tablette võtta ka koos toiduga. Parenteraalseid ja oraalseid rauapreparaate ei
peaks kasutama üheaegselt.

4.5   Koostoimed teiste ravimitega ja muud koostoimed

Rauapreparaadid vähendavad tetratsükliinide imendumist soolestikust. Aeg ravimite võtmise vahel peab
olema vähemalt 2 tundi. Rauapreparaadid takistavad doksütsükliini enterohepaatilist ringet ja seetõttu ei
soovitata rauapreparaate võtta doksütsükliinikuuride ajal.
Rauapreparaadid vähendavad metüüldopa saadavust suukaudse manustamisel. Kooskasutamisel võib
metüüldopa vererõhku alandav mõju nõrgeneda.

Rauapreparaadid vähendavad kaptopriili imendumist 30...40%. Ravimite võtmise vaheline aeg peaks
olema vähemalt 2 tundi.

Rauapreparaadid vähendavad türoksiini imendumist soolestikust. Aeg ravimite võtmise vahel peab olema
vähemalt 2 tundi.

Rauapreparaatidide puhul on täheldatud, et need vähendavad ofloksatsiini, tspirofloksatsiin, enoksatsiini,
levofloksatsiini, moksifloksatsiini ja norfloksatsiini imendumist. Rauapreparaatide kasutamist koos nende
antibiootikumidega tuleb vältida.

Rauapreparaadid vähendavad penitsilliinamiini imendumist soolestikust.

Rauapreparaadid nõrgendavad tugevalt mükofenolaatmofetiili imendumist soolestikust ja selle
enterohepaatilist ringet, mistõttu rauapreparaate ei soovitada kasutada mükofenolaatmofetiilravi ajal.

Rauda sisaldavad preparaadid võivad vähendada klodronaadi ja risendronaadi imendumist ning neid
ravimeid ei tohi samaaegselt võtta.

Raudsulfaati sisaldavad preparaadid on vähendanud levodopa ja karbidopa suukaudset saadavust vastavalt
50% ja 75%. Nende ravimite ja rauapreparaatide võtmise vahele jääv aeg peab olema nii pikk kui
võimalik.

Liha ning toidus olevad tsitraadid ja askorbiinhape (C-vitamiinid) soodustavad toidust saadava raua
imendumist. Seetõttu maohappesust vähendavad ravimid nagu antatsiidid, H2-retseptorite blokaatorid ja
prootonipumba inhibiitorid ning toidus olevad teravilja fütaadid ja parkhapped, kanamunade
fosfoproteiinid, tee, kohv, kliid, kakao, šokolaad ja kaltsium nõrgendavad toidus oleva raua imendumist.

4.6    Rasedus ja imetamine

Retafer tablette võib kasutada raseduse ja imetamise ajal.

4.7    Toime reaktsioonikiirusele

Retafer’i kasutamine ei mõjuta autojuhtimise ega masinate käsitsemise võimet.

4.8    Kõrvaltoimed

Rauda sisaldavad preparaadid võivad põhjustada maovaevusi, iiveldust, metallimaitset suus,
kõhukinnisust ja kõhulahtisust. Raud võib põhjustada väljaheite värvumise mustaks. Harvade kahjulike
kõrvaltoimetena on rauapreparaadid põhjustanud söögitoru haavandumist ja kitsenemist. Kõrvaltoimete
esinemine sõltub üldiselt ravimi annustest. Ülitundlikkusreaktsioonid preparaadis sisalduvatele ainetele on
haruldased, ent võimalikud.

4.9   Üleannustamine

Väikestel lastel võib 1...2 g manustamine põhjustada surma. Mürgistusnähtudeks on kõhuvalu,
oksendamine ja kõhulahtisus, samuti võivad esineda sooleverejooksud. Tõsise rauamürgistuse puhul võib
esineda vererõhu järsku langust, rahutust, segasust ja lõpuks koomaseisundit, millega kaasneb
maksakahjustus. Sümptomite algus võib olla mõnest minutist mõne tunnini üledoosi võtmisest alates,
kriitilisem periood on 12...24 tunnil. Mürgistus võib järelkahjustusena põhjustada söögitoru söövitust ja
armkoest tingitud kitsenemisi. Rauamürgistuse raviks võib esmaabina kasutada antatsiide. Aktiivsöest ei
ole rauamürgituse ravis kasu. Maoloputusega koos võib makku jätta 1% NaHCO3 ja deferoksamiini.
Raske mürgistuse korral võib deferoksamiin manustada ka infusioonina või lihassüstena. Kui patsiendil on
anuuria, tuleb raud eemaldada dialüüsiga. Hoolitseda tuleb patsiendi vedeliku- ja elektrolüütide tasakaalu
ja happe-leelistasakaalu ning šoki ravi eest.


5.    FARMAKOLOOGILISED ANDMED

5.1   Farmakodünaamilised omadused

Farmakoterapeutiline grupp: Kahevalentne raud, suukaudsed preparaadid, ATC-kood: B03AA07

Organismis on rauda meestel normaaloludes salvestunud umbes 1 g ja naistel umbes 0,5 g. Rauavaegus
põhjustab aneemiat, mille puhul punaverelibled on muutunud väikesteks (mikrotsütoos) ja nendes sisalduv
hemoglobiinihulk on vähenenud (hüpokroomia). Mitmekülgne toit tagab tavaliselt organismi rahuldava
rauakoguse. Raua ööpäevane vajadus on 10...30 mg. Rauavaegus võib tuleneda lisaks raua ebapiisavale
saamisele ka raua imendumist takistavatest teguritest. Piimatoodete ühekülgne kasutamine võib eriti
kasvueas lastel põhjustada rauapuudust. Muud imendumist takistavad tegurid võivad olla muuhulgas
seedetrakti operatsioonid. Rauavajadus kasvab ka raseduse ajal. Rauapuudus võib tekkida ka raua
suurenenud kaotuse tagajärjel. Naistel kasvab rauavajadus menstruatsiooni ning näiteks müoomide või
rasestumisvastasest spiraalist põhjustatud ebaregulaarsete verejooksude ajal.

5.2    Farmakokineetilised omadused

Organismi rauatasakaalu säilitatakse peamiselt selle imendumist reguleerides, raua eritumine organismist
on suhteliselt kindel ehk umbes 1 mg ööpäevas. Suurem osa sellest kogusest eritub koos soolestikku
jõudnud vere punaliblede ning sapi ja limaskesta rakkudega, väike osa naharakkude ja uriiniga. Eritumine
suureneb verejooksu (näit. menstruatsiooni) ajal. Raua imendumine sõltub organismi rauatagavarast ja
seda reguleeritakse soole limaskesta tasemel rauda siduva apoferritiini abil. Rauavaeguse korral ravimitest
imenduva raua efekt võib olla isegi 90%, kuid kui organismi rauadepoo on täis, võib imendumine jääda
üsna väikseks. Vereringes liigub raud transferriiniga seotult, kust see antakse kudedele üle näit.
hemoglobiinisünteesiks või varudeks.

5.3   Prekliinilised ohutusandmed

Raua suukaudsel manustamisel on hiirte DL50 230...1100 mg/ kg piirides.

6.    FARMATSEUTILISED ANDMED

6.1    Abiainete loetelu

Tableti sisu:
Askorbiinhape
Küllastatud riitsinusõli
Ammooniummetakrülaatkopolümeer (Eudragit RS PO)
Metakrülaathappe kopolümeer 12,5% (Eudragit S12,5)
Magneesiumstearaat
Talk.
Tableti kate:
Hüpromelloos
Sahharoos
Makrogool 6000
Polüsorbaat 80
Titaandioksiid (toiduvärv E171)
Punane raudoksiid (toiduvärv E172)
Magneesiumstearaat

6.2    Sobimatus

Ei ole kohaldatav.

6.3    Kõlblikkusaeg

5 aastat.

6.4    Säilitamise eritingimused

Hoida temperatuuril kuni 25 ºC

6.5    Pakendi iseloomustus ja sisu

Retafer 100 mg tablett 30 tabletti: PVC/PVDC/alumiinium blisterpakend

6.6    Kasutamis- ja käsitsemisjuhendid

Erinõuded puuduvad.


7.     MÜÜGILOA HOIDJA

Orion Corporation
Orionintie 1
FIN-02200 Espoo
Soome


8.     MÜÜGILOA NUMBER

141096


9.     ESMASE MÜÜGILOA VÄLJASTAMISE / MÜÜGILOA UUENDAMISE KUUPÄEV

28.04.2004/17.04.2009


10.    TEKSTI LÄBIVAATAMISE KUUPÄEV
Ravimiametis kinnitatud aprillis 2009