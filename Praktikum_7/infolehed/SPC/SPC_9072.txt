RAVIMI OMADUSTE KOKKUVÕTE


1. RAVIMPREPARAADI NIMETUS

EDNYT, 5 mg tabletid
EDNYT, 10 mg tabletid
EDNYT, 20 mg tabletid


2. KVALITATIIVNE JA KVANTITATIIVNE KOOSTIS

Tablett sisaldab 5 mg, 10 mg või 20 mg enalapriilmaleaati.

INN. Enalaprilum

Abiainete täielik loetelu vt lõik 6.1.


3. RAVIMVORM

Tablett

Ümmargused, valged tabletid, mille ühel pool on peaaegu valget värvi graveering ED 5 (5 mg
tablettide puhul), ED 10 (10 mg tablettide puhul), ED 20 (20 mg tablettide puhul) ning vastaspoolel
poolitusjoon.


4. KLIINILISED ANDMED

4.1 Näidustused
    • Arteriaalne hüpertensioon.
    • Südamepuudulikkus.
    • Sümptomaatilise südamepuudulikkuse vältimine vasaku vatsakese               asümptomaatilise
       düsfunktsiooniga patsientidel (väljutusfraktsioon võrdne või vähem kui 35%).

4.2 Annustamine ja manustamisviis

Toit ei mõjuta enalapriili imendumist.
Annus määratakse individuaalselt, lähtudes patsiendi seisundist (vt lõik 4.4) ja vererõhu allumisest
ravile.

Hüpertensioon
Sõltuvalt hüpertensiooni raskusastmest ja patsiendi seisundist (vt allpool) on algannus 5...20 mg.
Enalapriili võetakse üks kord ööpäevas. Kerge hüpertensiooni puhul on soovitatav algannus 5...10 mg
ööpäevas. Tugevalt aktiveeritud reniin-angiotensiin-aldosterooni süsteemiga patsientidel (nt
renovaskulaarne hüpertensioon, soolade ja/või vedelikupuudus, kardiaalne dekompensatsioon või
raske hüpertensioon) võib algannuse manustamine esile kutsuda tugeva vererõhu languse. Sellistel
juhtudel on soovitatavaks algannuseks 5 mg või vähem ning ravi tuleb alustada meditsiinilise
järelevalve all.
Kui eelnevalt on saadud ravi diureetikumide suurte annustega, võib ravi alustamine enalapriiliga
põhjustada vedeliku puudust ja suurendada hüpotensiooni riski. Selliste patsientide puhul soovitatakse
ravi alustada 5 mg või väiksema annusega. Võimaluse korral on soovitatav diureetilise ravi ärajätmine
2...3 päeva enne EDNYT´i manustama hakkamist. Jälgida neerufunktsiooni ja seerumi
kaaliumisisaldust.
Tavaline säilitusannus on 20 mg ööpäevas. Maksimaalne annus on 40 mg ööpäevas.

Südamepuudulikkuse ja vasaku vatsakese asümptomaatiline düsfunktsioon
Sümptomaatilise südamepuudulikkuse ravis kasutatakse enalapriii täiendava ravimina lisaks
diureetikumidele ja vajaduse korral südameglükosiididele või beeta-blokaatoritele. Sümptomaatilise
südamepuudulikkuse või vasaku vatsakese asümptomaatilise düsfunktsiooni korral on algannus 2,5
mg. Ravi tuleb alustada hoolika meditsiinilise järelevalve all, et määrata kindlaks ravimi algtoime
vererõhule. Kui ravi algul sümptomaatilist hüpotensiooni ei teki (või pärast selle efektiivset ravimist),
tuleb enalapriili annust järk-järgult suurendada kuni tavalise säilitusannuseni 20 mg, mis manustatakse
korraga või kaheks annuseks jaotatuna, olenevalt ravimi taluvusest patsiendi poolt. Annuse tiitrimine
soovitatakse läbi viia 2...4 nädala jooksul. Maksimaalne annus on 40 mg ööpäevas, mis manustatakse
kaheks annuseks jaotatuna.

Soovitatav EDNYT´i annuse tiitrimine südamepuudulikkuse/vasaku vatsakese
asümptomaatilise düsfunktsiooniga patsientidel

           Nädal                                       Annus (mg päevas)

1. nädal                        Päevad 1 kuni 3: ühekordse annusena 2,5 mg päevas*
                                Päevad 4 kuni 7: 5 mg päevas kaheks annuseks jaotatuna
2. nädal                         10 mg päevas ühekordse annusena või kaheks annuseks
                                 jaotatuna
3. ja 4. nädal                   20 mg päevas ühekordse annusena või kaheks annuseks
                                 jaotatuna
* Neerufunktsiooni langusega või diureetikume võtvate patsientide puhul tuleb järgida
ettevaatusabinõusid (vt lõik 4.4).

Enne ja pärast ravi alustamist enalapriiliga tuleb jälgida vererõhku ja neerufunktsiooni (vt lõik 4.4),
kuna on kirjeldatud hüpotensiooni ja (harvem) kaasuva neerupuudulikkuse teket. Diureetikume
saavatel patsientidel tuleb võimaluse korral nende annust vähendada enne EDNYT´iga ravi alustamist.
Pärast EDNYT´i esimese annuse manustamist ilmnev hüpotensioon on tavaliselt mööduv ega takista
edasist ravi. Samuti tuleb jälgida seerumi kaaliumisisaldust ja neerufunktsiooni.

Neerupuudulikkus
Enalapriili manustamise intervalle tuleb tavaliselt pikendada ja/või annust vähendada.

 Kreatiniini kliirens (CrCL)
                                        Algannus mg päevas
 ml/min
 30...80 ml/min                         5...10 mg
 10...30 ml/min                         2,5 mg
 ≤ 10 ml/min                            2,5 mg dialüüsipäevadel*
* Vt lõik 4.4 – Hemodialüüsravi saavad haiged. Enalaprilaat on dialüüsitav. Dialüüsivabadel päevadel
tuleb annust korrigeerida sõltuvalt vererõhu vastusest.

Kasutamine eakatel
Annuste määramisel tuleb eakate patsientide puhul lähtuda neerufunktsioonist (vt lõik 4.4).

Kasutamine lastel
EDNYT´i kliinilises uuringutes kasutamise kogemused hüpertensiooniga lastel on piiratud (vt lõigud
4.4, 5.1 ja 5.2).
Tablette neelata oskavatele lastele määratakse annus individuaalselt, arvestades patsiendi seisundit ja
vererõhu allumist ravile. Soovitatavaks algannuseks 20...50 kg kehakaaluga patsientidele on 2,5 mg ja
≥ 50 kg kehakaaluga patsientidele 5 mg. EDNYT´i manustatakse üks kord päevas. Annust tuleb
kohandada vastavalt patsiendi vajadustele. Maksimaalne ööpäevane annus 20...50 kg kehakaaluga
patsientidele on 20 mg ja ≥ 50 kg kehakaaluga patsientidele 40 mg (vt lõik 4.4).

Vastavate andmete puudumise tõttu ei soovitata EDNYT´i kasutada vastsündinutel ja lastel, kelle
glomerulaarfiltratsioon on < 30 ml/min/1,73 m2.

4.3 Vastunäidustused

    •   Ülitundlikkus enalapriili, ravimi ükskõik millise abiaine või mõne teise AKE inhibiitori
        suhtes.
    •   Varasema AKE inhibiitorite kasutamisega seoses tekkinud angioödeem.
    •   Pärilik või idiopaatiline angioödeem.
    •   Raseduse teine ja kolmas trimester (vt lõik 4.6).

4.4 Hoiatused ja ettevaatusabinõud kasutamisel

Sümptomaatiline hüpotensioon
Tüsistumata hüpertensiooniga haigetel esineb sümptomaatilist hüpotensiooni harva. Hüpertensiooniga
haigetel, kes saavad raviks EDNYT´i, tekib sümptomaatiline hüpotensioon suurema tõenäosusega
organismi vedelikumahu vähenemise foonil, nt diureetilise ravi toimel, soolapiirangutega dieedi,
dialüüsravi, kõhulahtisuse või oksendamise korral (vt lõigud 4.5 ja 4.8). Sümptomaatilist
hüpotensiooni on täheldatud südamepuudulikkusega haigetel, kaasneva neerupuudulikkusega või ilma.
Sagedamini võib seda esineda südamepuudulikkuse raskemate vormidega haigetel, kelle ravis
kasutatakse suurtes annustes lingudiureetikume, kellel esinevad hüponatreemia või neerufunktsiooni
häired. Neil patsientidel tuleb ravi alustada arstliku järelevalve all ning nad tuleb alati jälgimisele jätta
ka EDNYT´i ja/või diureetikumi annuse korrigeerimise ajaks. Samuti tuleb jälgida südame
isheemiatõve ja ajuveresoonkonna haigustega patsiente, kellel võib tugev vererõhu langus lõppeda
müokardiinfarkti või ajuinsuldiga.

Hüpotensiooni tekkimisel tuleb haige panna lamama ja vajadusel manustada veeni füsioloogilist
lahust. Mööduv hüpotensioon ei ole vastunäidustuseks ravimi edasisele kasutamisele, millega ei
kaasne tavaliselt probleeme, kui eelnevalt on vererõhku tõstetud veremahu suurendamise teel.

Mõnel südamepuudulikkusega patsiendil, kellel on normaalne või madal vererõhk, võib EDNYT´i
toimel vererõhk veelgi langeda. Selline vastus ravimile on prognoositav ja ei ole tavaliselt ravi
lõpetamise näidustuseks. Hüpotensiooni sümptomite ilmnemisel võib vajalikuks osutuda annuse
vähendamine ja/või diureetikumi ja/või EDNYT´i manustamise lõpetamine.

Aordi- või mitraalklapi stenoos/hüpertroofiline kardiomüopaatia
Sarnaselt teiste vasodilataatoritega tuleb vasaku vatsakese väljavoolutakistusega patsientidele AKE
inhibiitoreid manustada ettevaatlikult ning vältida nende kasutamist kardiogeense šoki ja
hemodünaamiliselt olulise obstruktsiooni puhul.

Neerufunktsiooni häired
Neerukahjustusega (kreatiniini kliirens < 80 ml/min) patsientidel tuleks enalapriili algannust
kohandada vastavalt patsiendi kreatiniini kliirensile (vt lõik 4.2) ja edaspidi arvestada patsiendi puhul
saavutatud ravivastust. Regulaarne kaaliumi- ja kreatiniinisisalduse jälgimine kuulub nende patsientide
puhul tavapärase ravipraktika juurde.

Enalapriiliga seoses on kirjeldatud neerupuudulikkuse teket. Seda enamasti patsientidel, kellel esineb
raske südamepuudulikkus või olemasolev neeruhaigus (sh neeruarteri stenoos). Haiguse viivitamatul
äratundmisel ja ravimisel on enalapriiliga seoses tekkinud neerupuudulikkus üldiselt pöörduv.
Mõnel hüpertensiooniga patsiendil, kellel ei ole varem väljendunud neeruhaigust esinenud, on
enalapriili ja diureetikumide koosmanustamisel tekkinud vere uurea ja seerumi kreatiniinisisalduse
suurenemine. Vajalikuks võib osutuda enalapriili annuste vähendamine ja/või diureetikumi
manustamise lõpetamine. Selline situatsioon võiks viidata võimalikule neeruarteri stenoosi
olemasolule (vt lõik 4.4).

Renovaskulaarne hüpertensioon
Kahepoolse neeruarteri stenoosiga või ühe funktsioneeriva neeru arteri stenoosiga patsientide
ravimisel AKE inhibiitoritega on suurenenud hüpotensiooni ja neerupuudulikkuse tekkerisk.
Neerufunktsiooni langusega võivad kaasneda vaid väikesed seerumi kreatiniinisisalduse muutused.
Nende patsientide puhul tuleb ravi alustada hoolika meditsiinilise järelvalve all, kasutades väikeseid
annuseid, suurendades annust ettevaatlikult ja jälgides samaaegselt neerufunktsiooni.

Neerusiirdamine
Hiljuti siirdatud neeruga patsientide puhul EDNYT´i kasutamise kogemused puuduvad. Seetõttu ei ole
ravi EDNYT´iga soovitatav.

Maksapuudulikkus
Harvadel juhtudel on AKE inhibiitoreid seostatud sündroomiga, mis algab kolestaatilise ikterusega ja
progresseerub fulminantseks maksanekroosiks ja (mõnikord) lõpeb surmaga. Selle sündroomi
tekkemehhanism ei ole teada. Kui AKE inhibiitoreid manustavatel patsientidel tekib ikterus või
märkimisväärne maksaensüümide aktiivsuse suurenemine, tuleb AKE inhibiitorite manustamine
lõpetada ja teostada vastavat järelkontrolli.

Neutropeenia/agranulotsütoos
AKE inhibiitoreid manustavatel patsientidel on kirjeldatud neutropeenia/agranulotsütoosi,
trombotsütopeenia ja aneemia teket. Normaalse neerufunktsiooni ja teiste komplitseerivate faktoriteta
patsientidel tekib neutropeenia harva. Enalapriili tuleb äärmise ettevaatusega kasutada patsientidel,
kellel esineb kollageenhaigus, kes saavad immuunsupressiivset ravi, kes manustavad allopurinooli või
prokaiinamiidi või kellel esineb üheaegselt mitu komplitseerivat faktorit. Eelnev kehtib eelkõige
neerufunktsiooni häirete esinemise korral. Osadel neist patsientidest tekkisid tõsised infektsioonid, mis
üksikutel juhtudel ei allunud intensiivsele antibakteriaalsele ravile. Kui neid patsiente ravitakse
enalapriiliga, on soovitatav regulaarselt kontrollida leukotsüütide arvu. Samuti tuleb patsiente
juhendada, et nad teavitaksid arsti kõikidest tekkinud infektsiooninähtudest.

Ülitundlikkus/angioneurootiline turse
AKE inhibiitorite, sh EDNYT´i kasutamisel on harva esinenud näo, jäsemete, huulte, keele, neelu
ja/või kõri angioneurootilist turset. Turse võib tekkida kogu ravi vältel. Sellistel juhtudel tuleb
EDNYT´i manustamine otsekohe lõpetada ja tagada haige pidev järelevalve kuni sümptomite täieliku
kadumiseni. Kui turse piirdub näo ja huultega, laheneb seisund tavaliselt ilma ravita, kuigi
antihistamiinikumide manustamine aitab sümptomeid leevendada.
Angioneurootilise tursega seotud kõriturse võib lõppeda surmaga. Kui keel, häälepaelad või kõri on
tursest haaratud ja tekib hingamisteede obstruktsiooni oht, tuleb haigele kohe manustada naha alla
adrenaliini 1:1000 lahust (0,3 ml...0,5 ml) ja/või hoida hingamisteed vabad.

Mustanahalistel patsientidel, kes saavad ravi AKE inhibiitoritega, on kirjeldatud suuremat
angioödeemi esinemissagedust kui mitte-mustanahalistel patsientidel.

Kui haigel on varem esinenud AKE inhibiitorraviga mitteseotud angioödeemi, siis AKE inhibiitorite
manustamisel võib oht angioödeemi tekkeks olla suurenenud (vt lõik 4.3).
Anafülaktilised reaktsioonid mesilasmürgi vastu desensibiliseerimise ajal
Harva on eluohtlikke anafülaktilisi reaktsioone esinenud patsientidel, kes said mesilasmürgi vastu
desensibiliseerimise ajal AKE inhibiitoreid. Neid reaktsioone välditi AKE inhibiitorite manustamise
ajutise katkestamisega enne desensibiliseerimist.

Anafülaktilised reaktsioonid LDL-afereesi ajal
Harva on eluohtlikke anafülaktilisi reaktsioone esinenud patsientidel, kes said AKE inhibiitoreid
dekstraansulfaadiga läbiviidud LDL (madala tihedusega lipoproteiinide)-afereesi ajal. Neid
reaktsioone välditi AKE inhibiitorite manustamise ajutise katkestamisega enne iga afereesi.

Hemodialüüsi patsiendid
Hemodialüüsi saavatel patsientidel, kellel kasutati kõrgvoo-dialüüsimembraane (nt AN 69) ja samal
ajal ka AKE inhibiitoreid, on kirjeldatud anafülaktiliste reaktsioonide teket. Nende patsientide puhul
tuleb kasutada teist tüüpi dialüüsimembraani või muusse klassi kuuluvat antihüpertensiivset ravimit.

Diabeetikud
Suukaudseid diabeediravimeid või insuliinravi saavate patsientide puhul tuleb AKE inhibiitorravi
esimestel kuudel hoolikalt jälgida veresuhkru taset. (vt lõik 4.5)

Köha
Mõnikord tekib AKE inhibiitorite kasutamise ajal köha. Tüüpiline köha on kuiv, püsiv ja kaob pärast
ravi lõppu. AKE inhibiitoritest tingitud köha tuleks arvestada köha diferentsiaaldiagnoosimisel.

Kirurgia/anesteesia
Suurte operatsioonide või anesteesia ajal, kus kasutatakse hüpotensiooni esilekutsuvaid aineid,
blokeerib enalapriil angiotensiin II tekke reniini kompensatoorse vabanemise järgselt. Kui
hüpotensiooni tekke põhjuseks on eeltoodud mehhanism, saab seda korrigeerida veremahu
suurendamisega.

Hüperkaleemia
AKE inhibiitorite, sealhulgas enalapriiliga ravitud patsientidel on täheldatud kaaliumisisalduse
suurenemist seerumis. Hüperkaleemia võib eelkõige tekkida neerupuudulikkuse ja diabeedi
esinemisel, samuti kaaliumi säästvate diureetikumide, kaaliumipreparaatide ja kaaliumi sisaldavate
soolaasendajate võtmisel ning selliste ravimite manustamisel, mis võivad suurendada
kaaliumisisaldust seerumis (nt hepariin). Kui eespool nimetatud ravimite manustamine on vältimatu,
tuleb regulaarselt määrata seerumi kaaliumisisaldust.

Liitium
Liitiumi ja enalapriili samaaegne manustamine ei ole üldiselt soovitatav (vt lõik 4.5).

Laktoos
Seda ravimit ei tohi võtta patsiendid, kellel on harvaesinev galaktoositalumatus, Lapp’i
laktaasidefitsiit või glükoosi-galaktoosi imendumishäire.

Naatrium
EDNYT tabletid sisaldavad ka naatriumi naatriumhüdroksiidi kujul ning selle sisaldus 5 mg, 10 mg ja
20 mg tablettides on vastavalt 1,14 mg, 2,28 mg ja 4,55 mg.

Kasutamine lastel
Üle 6-aastastel hüpertensiooniga patsientidel on andmed ravimi efektiivsuse ja ohutuse kohta piiratud,
kuid teiste näidustuste osas puuduvad need täielikult. Farmakokineetika andmed üle 2 kuu vanuste
laste kohta on piiratud (vt ka lõigud 4.2, 5.1 ja 5.2). EDNYT´i kasutamise näidustuseks lastel on ainult
hüpertensioon.
Vastavate andmete puudumise tõttu ei soovitata EDNYT´i kasutada vastsündinutel ning lastel, kellel
glomerulaarfiltratsioon on < 30 ml/min/1,73 m2 (vt lõik 4.2).

Rassilised erinevused
Sarnaselt teiste angiotensiini konverteeriva ensüümi inhibiitoritega langetab ka enalapriil
mustanahalistel vererõhku vähem efektiivselt võrreldes mitte-mustanahalistega. See on tõenäoliselt
seotud madala reniini taseme suurema levimusega mustanahaliste hüpertensiivsete patsientide seas.

Rasedus
AKE-inhibiitoritega ravi ei tohi raseduse ajal alustada. Välja arvatud juhul, kui ravi AKE
inhibiitoritega peetakse hädavajalikuks, tuleb rasedust planeerivad patsiendid üle viia alternatiivsele
hüpertensioonivastasele ravile, millel on raseduse ajal kasutamise jaoks kindlaks määratud
ohutusprofiil. Raseduse diagnoosimisel tuleb ravi enalapriiliga kohe lõpetada ja vajaduse korral
alustada alternatiivse raviga (vt lõigud 4.3 ja 4.6).

Imetamine
Enalapriili ei soovitata imetamise ajal kasutada (vt lõik 4.6 ja 5.2).

4.5 Koostoimed teiste ravimitega ja muud koostoimed

Kaaliumi säästvad diureetikumid või kaaliumipreparaadid
AKE inhibiitorid vähendavad diureetikumist tingitud kaaliumikadu. Hüperkaleemia tekke ohuteguriks
on samaaegne kaaliumi säästvate diureetikumide (nt spironolaktooni, triamtereeni või amiloriidi),
kaaliumipreparaatide või kaaliumi sisaldavate soolaasendajate kasutamine. Kui hüpokaleemia
esinemisega seoses on nende ravimite samaaegne kasutamine näidustatud, tuleks seda teha
ettevaatusega ja sageli kontrollida seerumi kaaliumisisaldust (vt lõik 4.4).

Diureetikumid (tiasiidid või lingudiureetikumid)
Kui eelnevalt on saadud ravi diureetikumide suurte annustega, võib ravi alustamine enalapriiliga
põhjustada vedelikupuudust ja suurendada hüpotensiooni riski (vt lõik 4.4). Hüpotensiivset toimet
saab vähendada diureetikumide ärajätmisega, vedeliku või soolade manustamise suurendamisega või
alustades ravi enalapriili väikeste annustega.

Teised antihüpertensiivsed ravimid
Nende ravimite samaaegne kasutamine võib suurendada enalapriili hüpotensiivset toimet.
Nitroglütseriini ja teiste nitraatide või teiste vasodilataatorite samaaegsel kasutamisel võib vererõhk
veelgi langeda.

Liitium
AKE inhibiitorite ja liitiumi samaaegsel kasutamisel on kirjeldatud pöörduvat liitiumisisalduse
suurenemist seerumis ja toksiliste toimete sagenemist. Tiasiid-diureetikumide samaaegne kasutamine
võib liitiumisisaldust veelgi tõsta ja suurendada riski liitiumi toksiliste nähtude tekkeks. Enalapriili
manustamine koos liitiumiga ei ole soovitatav. Kui see kombinatsioon osutub siiski vajalikuks, tuleb
hoolikalt jälgida liitiumisisaldust seerumis (vt lõik 4.4).

Tritsüklilised antidepressandid/antipsühhootikumid/anesteetikumid/narkootilised ained Teatud
anesteetiliste ravimite, tritsükliliste antidepressantide ja antipsühhootikumide kasutamisel koos AKE
inhibiitoritega võib vererõhku langetav toime tugevneda (vt lõik 4.4).

Mittesteroidsed põletikuvastased ained (MSPVAd)
MSPVA´de pikaajaline kasutamine võib vähendada AKE inhibiitorite vererõhku langetavat toimet.
MSPVA´d ja AKE inhibiitorid avaldavad aditiivset seerumi kaaliumisisaldust suurendavat toimet ning
võivad põhjustada neerufunktsiooni häireid. Toimed on tavaliselt pöörduva iseloomuga. Harvadel
juhtudel võib tekkida äge neerupuudulikkus, seda eelkõige neerufunktsiooni häirega patsientidel (eriti
eakatel või dehüdreeritud patsientidel).
Sümpatomimeetikumid
Sümpatomimeetikumid võivad vähendada AKE inhibiitorite antihüpertensiivset toimet.

Diabeediravimid
Epidemioloogiliste uuringute põhjal võib AKE inhibiitorite ja diabeedivastaste ravimite (insuliin,
suukaudsed hüpoglükeemilised ravimid) samaaegne manustamine põhjustada veresuhkrusisaldust
alandava toime tugevnemist ja suurendada ohtu hüpoglükeemia tekkeks. Tõenäosus sellise koostoime
tekkeks oli suurem kombineeritud ravi esimestel nädalatel ja neerukahjustusega patsientidel.

Alkohol
Alkohol tugevdab AKE inhibiitorite hüpotensiivset toimet.

Atsetüülsalitsüülhape, trombolüütilised ravimid ja beeta-blokaatorid
Enalapriili manustamine koos atsetüülsalitsüülhappe (kardioloogilistes annustes), trombolüütiliste
ravimite ja beeta-blokaatoritega on ohutu.

Naatriumkloriid
Naatriumkloriid mõjutab        EDNYT´i       vererõhku    alandavat    ja   südamepuudulikkuse       nähte
kompenseerivat toimet.

4.6 Rasedus ja imetamine

Rasedus

 Enalapriili ei soovitata kasutada raseduse esimesel trimestril (vt lõik 4.4).
 Enalapriili kasutamine on vastunäidustatud raseduse teisel ja kolmandal trimestril (vt lõik 4.3 ja 4.4).

Epidemioloogilised tõendid teratogeensuse riski kohta pärast kokkupuudet AKE inhibiitoritega
raseduse esimesel trimestril ei ole olnud veenvad, siiski ei saa välistada väikest riski suurenemist.
Välja arvatud juhul, kui ravi AKE inhibiitoritega ei ole hädavajalik, tuleb rasedust planeerivad
patsiendid üle viia alternatiivsele hüpertensioonivastasele ravile, millel on raseduse ajal kasutamise
jaoks kindlaks määratud ohutusprofiil. Raseduse diagnoosimisel tuleb ravi AKE inhibiitoriga kohe
lõpetada ja vajaduse korral alustada alternatiivse raviga. Teadaolevalt põhjustab ravi AKE
inhibiitoritega raseduse teisel ja kolmandal trimestril loote toksilisust (neerutalitluse häired,
oligohüdramnion, pidurdab kolju luustumist) ja neonataalset toksilisust (neerupuudulikkus,
hüpotensioon, hüperkaleemia) (vt lõik 5.3). Kui naine on AKE inhibiitorit võtnud raseduse teisel
trimestril, on soovitatav loote neerutalitluse ja kolju ultraheliuuring. Lapsi, kelle emad on raseduse ajal
AKE inhibiitoreid võtnud, tuleb hoolikalt jälgida hüpotensiooni suhtes (vt lõik 4.3 ja 4.4).


Imetamine
Enalapriil ja enalaprilaat erituvad väga väikses koguses rinnapiima (vt lõik 5.2). Kuigi need
kontsentratsioonid näivad olevat kliiniliselt ebaolulised, ei ole EDNYT´i manustamine imetavale
emale soovitatav, kui tegu on enneaegsete lastega ning esimestel sünnitusjärgsetel nädalatel, sest on
olemas hüpoteetiline võimalus, et preparaat mõjutab südame-veresoonkonda või neere ja seepärast et
puudub piisav kliiniline kogemus. Vanema imiku puhul võib EDNYT´i manustamist imetavale emale
kaaluda, kui see ravi on emale vajalik ja last jälgitakse võimalike kõrvaltoimete suhtes

4.7 Toime reaktsioonikiirusele
Autojuhtimise ja masinatega töötamise puhul tuleb arvestada, et ravi ajal võib aeg-ajalt tekkida
pearinglus või väsimus.

4.8 Kõrvaltoimed
Enalapriili kasutamisel on kirjeldatud järgmisi kõrvaltoimeid:
Väga sage (>1/10)
Sage (>1/100, <1/10)
Aeg-ajalt (>1/1000, <1/100)
Harv (>1/10000, <1/1000)
Väga harv, sh üksikjuhtumid (<1/10000)

Vere ja lümfisüsteemi häired:
   • Aeg-ajalt: aneemia (sh aplastiline ja hemolüütiline)
   • Harv:        neutropeenia,   hemoglobiinisisalduse    vähenemine,    hematokriti    langus,
        trombotsütopeenia, agranulotsütoos, luuüdi depressioon, pantsütopeenia, lümfadenopaatia,
        autoimmuunhaigused

Ainevahetus- ja toitumishäired:
    • Aeg-ajalt: hüpoglükeemia (vt lõik 4.4 Diabeetikud)

Närvisüsteemi ja psühhiaatrilised häired
   • Sage: peavalu, depressioon
   • Aeg-ajalt: segasus, somnolentsus, unetus, närvilisus, paresteesia, vertiigo
   • Harv: ebatavalised unenäod, unehäired

Silma kahjustused:
    • Väga sage: ähmane nägemine

Südame ja vaskulaarsed häired:
   • Väga sage: pearinglus
   • Sage: hüpotensioon (sh ortostaatiline hüpotensioon), minestus, müokardiinfarkt või insult
      (kõrge riskiga haigetel on võimalik sekundaarne teke süveneva hüpotensiooni tõttu (vt lõik
      4.4)), valu rindkeres, rütmihäired, stenokardia, tahhükardia
   • Aeg-ajalt: ortostaatiline hüpotensioon, südamepekslemine
   • Harv: Raynaud’ fenomen

Respiratoorsed, rindkere ja mediastiiniumi häired:
   • Väga sage: köha
   • Sage: hingeldus
   • Aeg-ajalt: rinorröa, kurguvalu ja häälekähedus, bronhospasm/astma
   • Harv: kopsuinfiltraadid, riniit, allergiline alveoliit/eosinofiilne pneumoonia

Seedetrakti häired:
   • Väga sage: iiveldus
   • Sage: kõhulahtisus, kõhuvalu, maitsetundlikkuse muutused
   • Aeg-ajalt: soolesulgus, pankreatiit, oksendamine, düspepsia, kõhukinnisus, isutus, maoärritus,
        suukuivus, peptiline haavand
   • Harv: stomatiit/aftoossed haavandid, glossiit
   • Väga harv: soole angioödeem

Maksa- ja sapiteede häired:
   • Harv: maksapuudulikkus, hepatiit – hepatotsellulaarne või kolestaatiline, hepatiit (sh nekroos),
       kolestaas (sh ikterus)

Naha ja nahaaluskoe kahjustused:
    •    Sage: lööve, ülitundlikkus/angioneurootiline ödeem: teatatud on näo, jäsemete, huulte, keele,
         neelu ja/või kõri angioneurootilisest ödeemist (vt lõik 4.4)
     • Aeg-ajalt: higistamine, sügelus, nõgestõbi, alopeetsia Harv: multiformne erüteem, Stevens-
         Johnsoni sündroom, eksfoliatiivne dermatiit, toksiline epidermaalnekrolüüs, pemfigus,
         erütroderma
On kirjeldatud haigusnähtude kompleksi, mille hulka võivad kuuluda: palavik, serosiit, vaskuliit,
lihasvalu/-põletik, liigesvalu/-põletik, positiivne antinukleaarsete antikehade (ANA) tiiter,
settereaktsiooni kiirenemine, eosinofiilia ja leukotsütoos. Võib esineda ka löövet, valgustundlikkust
või teisi nahanähte.

Neerude ja kuseteede häired:
   • Aeg-ajalt: neerufunktsiooni häire, neerupuudulikkus, proteinuuria
   • Harv: oliguuria

Reproduktiivse süsteemi ja rinnanäärme häired:
   • Aeg-ajalt: impotentsus
   • Harv: günekomastia

Üldised häired ja manustamiskoha reaktsioonid:
   • Väga sage: asteenia
   • Sage: väsimus
   • Aeg-ajalt: lihaskrambid, õhetus, tinnitus, halb enesetunne, palavik

Uuringud:
   • Sage: hüperkaleemia, kreatiniinisisalduse suurenemine seerumis
   • Aeg-ajalt: vere uureasisalduse suurenemine, hüponatreemia
   • Harv: maksaensüümide aktiivsuse suurenemine, seerumi bilirubiinisisalduse suurenemine

4.9 Üleannustamine

Üleannustamise kohta inimestel on vähe andmeid. Olulisemad seni kirjeldatud üleannustamise nähud
on umbes 6 tundi pärast ravimi manustamist ilmnev hüpotensioon koos reniin-angiotensiini süsteemi
blokeerimisega ja stuupor. AKE inhibiitorite üleannustamisega seotud nähtudena võivad muuhulgas
tekkida tsirkulatoorne šokk, elektrolüütide tasakaaluhäired, neerupuudulikkus, hüperventilatsioon,
tahhükardia, südamepekslemine, bradükardia, pearinglus, ärevus ja köha. Pärast 300 mg ja 440 mg
enalapriili sissevõtmist suureneb enalaprilaadi sisaldus seerumis vastavalt 100- ja 200-kordseks,
võrreldes tavaliste terapeutiliste annuste manustamisega.

Üleannustamise raviks tuleb manustada veeni füsioloogilist lahust. Hüpotensiooni tekkimisel tuleb
patsient panna šokiasendisse. Võimaluse korral manustada veenisiseselt angiotensiin II ja/või
katehhoolamiine. Kui ravimit võeti hiljuti, rakendada enalapriilmaleaadi elimineerimiseks sobivaid
meetmeid (nt oksendamise esilekutsumine, maoloputus, absorbentide ja naatriumsulfaadi
manustamine). Enalaprilaat on üldisest vereringest eemaldatav hemodialüüsi teel (vt lõik 4.4 –
Hemodialüüsi patsiendid). Ravile allumatu bradükardia puhul tuleb kasutada südamestimulaatorit.
Pidevalt tuleb jälgida elulisi näitajaid, seerumi elektrolüütide tasakaalu ja kreatiniinisisaldust.


5. FARMAKOLOOGILISED OMADUSED

5.1 Farmakodünaamilised omadused

Farmakoterapeutiline grupp: angiotensiini konverteeriva ensüümi inhibiitorid

ATC-kood: C09AA02
Enalapriilmaleaat on enalapriili maleaatsool, kahe aminohappe – L-alaniini ja L-proliini derivaat.
Angiotensiini konverteeriv ensüüm (AKE) on peptidüüldipeptidaas, mis katalüüsib angiotensiin I
konversiooni vererõhku tõstva toimega aineks angiotensiin II-ks. Pärast imendumist hüdrolüüsitakse
enalapriil enalaprilaadiks, mis on angiotensiini konverteeriva ensüümi inhibiitor. AKE inhibeerimise
tagajärjel väheneb angiotensiin II sisaldus plasmas, mis viib plasma reniini aktiivsuse suurenemiseni
(reniini vabanemise negatiivse tagasiside blokeerimise tõttu) ja aldosterooni sekretsiooni
vähenemiseni.

AKE on identne kininaas II-ga. Seega võib EDNYT blokeerida ka bradükiniini, tugevatoimelise
vasodilataatorpeptiidi degradatsiooni. Kuid selle roll EDNYT´i terapeutilise toime juures vajab
selgitamist.

Samal ajal kui EDNYT´i vererõhku langetava toime mehhanism arvatakse peamiselt seisnevat reniin-
angiotensiin-aldosterooni süsteemi pärssimises, avaldab EDNYT antihüpertensiivset toimet isegi
seerumi madala reniinisisaldusega patsientidel.

EDNYT´i manustamise tagajärjel langeb vererõhk (nii lamavas kui seisvas asendis) ilma südame
löögisageduse olulise suurenemiseta.

Sümptomaatilist ortostaatilist hüpotensiooni esineb harva. Mõnedel patsientidel võtab optimaalsete
vererõhuväärtuste saavutamine aega mitu nädalat. EDNYT´i manustamise järsku katkestamist ei ole
seostatud vererõhu kiire tõusuga.

AKE efektiivne inhibeerimine saabub tavaliselt 2...4 tundi pärast enalapriili annuse suukaudset
manustamist. Vererõhku langetav toime ilmneb tavaliselt ühe tunni möödudes, toime on maksimaalne
4...6 tundi pärast manustamist. Toime kestus sõltub annusest. Soovitatavate annuste kasutamisel
kestab antihüpertensiivne ja hemodünaamiline toime vähemalt 24 tundi.

Essentsiaalse hüpertensiooniga patsientidel läbiviidud hemodünaamika uuringutes kaasnes vererõhu
langusega veresoonte perifeerse vastupanu vähenemine koos südame väljutusmahu suurenemisega;
südame löögisagedus ei muutunud või muutus minimaalselt. EDNYT´i manustamise järgselt tekkis
neerude perfusiooni suurenemine; glomerulaarfiltratsiooni kiirus ei muutunud. Ei tekkinud naatriumi
ega vee peetust. Kuid patsientidel, kellel oli enne ravi madal glomerulaarfiltratsiooni kiirus, see
tavaliselt suurenes.

Lühiajalistes kliinilistes uuringutes, mis viidi läbi neeruhaigusega diabeetikutel ja mittediabeetikutel,
täheldati pärast enalapriili manustamist albuminuuria ning IgG ja üldvalgu uriiniga eritumise
vähenemist.

Tiasiiddiureetikumide manustamine koos EDNYT´iga potentseerib viimase vererõhku langetavat
toimet. EDNYT võib vähendada või ära hoida tiasiidide poolt põhjustatud hüpokaleemiat.
Südamepuudulikkusega patsientidel, keda ravitakse südameglükosiididega ja diureetikumidega, on
suukaudse enalapriilmaleaadi või süstitava enalaprilaadi kasutamist seostatud perifeerse resistentsuse
ja vererõhu langusega. Südame väljutusmaht suurenes, samal ajal kui südame löögisagedus (mis on
südamepuudulikkusega patsientidel tavaliselt suurenenud) vähenes. Vähenes ka kopsukapillaaride
kiilrõhk. Paranes koormustaluvus ja südamepuudulikkuse raskusaste (määratud New Yorgi
Südameassotsiatsiooni – NYHA – kriteeriumide järgi). Need toimed jäid püsima ka pikaajalise ravi
vältel.

Kerge ja keskmise raskusega südamepuudulikkuse korral pidurdas enalapriil südame progresseeruvat
laienemist/suurenemist ja südamepuudulikkust, mis väljendus vasaku vatsakese diastoolse ja süstoolse
lõppmahu vähenemises ja paranenud väljutusfraktsioonis.
Mitmekeskuselises, randomiseeritud, topeltpimedas platseebokontrolliga uuringus (SOLDV
preventsiooniuuring) osalesid vasaku vatsakese asümptomaatilise düsfunktsiooniga (LVEF < 35%)
patsiendid. 4228 patsienti randomiseeriti kas platseebo- (n=2117) või enalapriili gruppi (n=2111).
Platseebogrupis tekkis südamepuudulikkus või surm 818 patsiendil (38,6%) võrreldes 630-ga
enalapriili grupis (29,8%) (riski vähenemine: 29%; 95% CI: 21...36%; p < 0,001). 518 patsienti
platseebogrupist (24,5%) ja 434 enalapriili grupist (20,6%) surid või hospitaliseeriti seoses
esmakordse südamepuudulikkuse tekke või olemasoleva südamepuudulikkuse süvenemisega (riski
vähenemine 20%; 95% CI: 9...30%; p < 0,001).

Mitmekeskuselises, randomiseeritud, topeltpimedas platseebokontrolliga uuringus (SOLVD
raviuuring) hinnati süstoolsest düsfunktsioonist (väljutusfraktsioon < 35%) tingitud sümptomaatilise
kongestiivse südamepuudulikkusega populatsiooni. 2569 südamepuudulikkuse tavapärast ravi saavat
patsienti randomiseeriti kas platseebo- (n=1284) või enalapriili gruppi (n=1285). Platseebogrupis
tekkis 510 surmajuhtu (39,7%) võrreldes 452-ga enalapriili grupis (35,2%) (riski vähenemine, 16%;
95% CI: 5...26%; p=0,0036). Platseebogrupis tekkis 461 kardiovaskulaarsetest põhjustest tingitud
surmajuhtu võrreldes 399-ga enalapriili grupis (riski vähenemine 18%, 95% CI: 6...28%, p<0,002),
peamiselt seoses progresseeruvast südamepuudulikkusest tingitud surmajuhtude arvu langusega (251
platseebogrupis vs 209 enalapriili grupis, riski vähenemine 22%, 95% CI, 6...35%).
Südamepuudulikkuse süvenemise tõttu suri või hospitaliseeriti vähem patsiente (736 platseebogrupis
ja 613 enalapriili grupis; riski vähenemine, 26%; 95% CI: 18...34%; p < 0,0001). Kogu SOLVD
uuringus vähendas enalapriilmaleaat vasaku vatsakese düsfunktsiooniga patsientidel müokardiinfarkti
riski 23% (95% CI: 11...34%; p < 0,001) ja ebastabiilsest stenokardiast tingitud hospitaliseerimise
riski 20% (95% CI: 9...29%; p < 0,001).

Üle 6-aastastel hüpertensiooniga lastel on ravimi kasutamise kogemused piiratud. Kliinilises uuringus
osales 110 hüpertensiooniga 6...16-aastast last, kelle kehakaal oli ≥ 20 kg ja glomerulaarfiltratsiooni
kiirus > 30 ml/min/1,73 m2. Kehakaaluga < 50 kg patsiendid said kas 0,625; 2,5 või 20 mg enalapriili
ööpäevas ja patsiendid kehakaaluga ≥ 50 kg said kas 1,25; 5 või 40 mg enalapriili ööpäevas. Üks kord
päevas manustatud enalapriil alandas minimaalset vererõhu annusest sõltuvalt. Enalapriili annusest
sõltuv antihüpertensiivne efektiivsus oli ühtiv kõikides alagruppides (vanus, Tanneri skaala, sugu,
rass). Kõige väiksemad uuritud annused 0,625 mg ja 1,25 mg (vastasid keskmiselt annusele 0,02
mg/kg üks kord päevas) ei näidanud aga püsivat antihüpertensiivset toimet. Uuringus kasutatud
maksimaalne annus oli 0,58 mg/kg (kuni 40 mg) üks kord päevas. Laste kõrvaltoimete profiil ei
erinenud täiskasvanute omast.

5.2 Farmakokineetilised omadused

Suu kaudu manustatud enalapriil imendub kiiresti, maksimaalne kontsentratsioon plasmas saabub ühe
tunni jooksul. Uriinist määratud koguse põhjal imendub suu kaudu manustatud enalapriilist ligikaudu
60%. Suu kaudu manustatud EDNYT´i imendumist ei mõjuta toidu olemasolu seedetraktis.

Suu kaudu manustatud enalapriil hüdrolüüsitakse pärast imendumist kiiresti ja ulatuslikult
enalaprilaadiks, mis on tugevatoimeline angiotensiini konverteeriva ensüümi inhibiitor. Enalaprilaadi
maksimaalne kontsentratsioon plasmas saabub umbes 4 tundi pärast enalapriili suukaudse annuse
manustamist. Enalaprilaadi kuhjumise efektiivne poolväärtusaeg pärast enalapriili annuste korduvat
suukaudset manustamist on 11 tundi. Normaalse neerufunktsiooniga isikutel saavutati enalaprilaadi
püsikontsentratsioon 4-päevase ravi järel.

Terapeutiliselt olulises kontsentratsioonivahemikus ei ületa enalaprilaadi seonduvus inimese
plasmavalkudega 60%.

Peale muutumise enalaprilaadiks ei ole enalapriili puhul tõestatud teisi olulisi ainevahetusreaktsioone.

Enalaprilaat eritub peamiselt neerude kaudu. Põhikomponendid uriinis on enalaprilaat (umbes 40%) ja
muutumatul kujul enalapriil (ligikaudu 20%).
Neerukahjustus
Neerupuudulikkusega patsientidel suureneb enalapriili ja enalaprilaadi ekspositsioon. Kerge kuni
keskmise neerupuudulikkusega patsientidel (kreatiniini kliirens 40...60 ml/min) oli pärast 5 mg
enalapriili üks kord päevas manustamist enalaprilaadi püsiseisundi AUC ligikaudu kaks korda suurem
võrreldes normaalse neerufunktsiooniga patsientidega. Raske neerupuudulikkuse korral (kreatiniini
kliirens ≤ 30 ml/min) suurenes AUC ligikaudu 8 korda. Enalapriilmaleaadi korduvannuste
manustamise järgselt on enalaprilaadi efektiivne poolväärtusaeg sellise raskusastme
neerupuudulikkuse korral pikenenud ja aeg püsiseisundi saavutamiseni edasilükkunud (vt lõik 4.2).
Enalaprilaat on üldisest vereringest eemaldatav hemodialüüsi teel. Dialüüsi kliirens on 62 ml/min.

Lapsed ja noorukid
Korduvannuste farmakokineetika uuring viidi läbi 40 hüpertensiooniga poisil ja tüdrukul vanuses 2
kuud kuni ≤ 16 aastat. Eelnevalt manustati suukaudselt 0,07...0,14 mg/kg enalapriilmaleaati päevas.
Laste puhul ei erinenud enalaprilaadi farmakokineetika oluliselt täiskasvanute omast (varem uuritud).
Andmed viitavad AUC suurenemisele (kehakaalu järgi kohandatud annus) vanuse kasvades. Kui aga
annust kohandatakse kehapinna järgi, siis ei ilmne AUC suurenemist. Püsiseisundis oli enalaprilaadi
kuhjumise keskmine efektiivne poolväärtusaeg 14 tundi.

Imetamine
Pärast 20 mg ravimi ühekordset suukaudset manustamist viiele äsja sünnitanud naisele oli enalapriili
suurim kontsentratsioon rinnapiimas keskmiselt 1,7 μg/l (vahemik 0,54…5,9 μg/l). Selline
kontsentratsioon saavutati 4…6 tundi pärast manustamist. Enalaprilaadi suurim kontsentratsioon oli
keskmiselt 1,7 μg/l (vahemik 1,2…2,3 μg/l); see saavutati erinevatel ajahetkedel 24 tunni jooksul.
Tuginedes andmetele maksimaalse kontsentratsiooni kohta rinnapiimas on hinnanguliselt suurim
saadav ravimikogus ainult rinnapiimatoidul oleval lapsel umbes 0,16% ema ravimiannusest, mis on
arvestatud ema kehakaalu alusel. 11 kuu jooksul iga päev suu kaudu 10 mg enalapriili tarvitanud
naistel olid suurimad enalapriili kontsentratsioonid rinnapiimas 2 μg/l 4 tundi pärast annuse
manustamist ja suurimad enalaprilaadi kontsentratsioonid 0,75 μg/l umbes 9 tundi pärast manustamist.
24 tunni jooksul mõõdetud enalapriili ja enalaprilaadi koguannused rinnapiimas olid vastavalt
1,44 μg/l ja 0,63 μg/l. 4 tundi pärast 5 mg enalapriili ühekordset manustamist ühele emale ja 10 mg
manustamist kahele emale oli enalaprilaadi kontsentratsioon rinnapiimas allpool määramistaset
(< 0,2μg/l). Enalapriili kontsentratsiooni ei määratud.

5.3 Prekliinilised ohutusandmed

Farmakoloogilise ohutuse, kroonilise toksilisuse, genotoksilisuse ja kartsinogeensuse mittekliinilised
uuringud ei ole näidanud kahjulikku toimet inimesele. Reproduktsioonitoksilisuse uuringud ei ole
näidanud enalapriili kahjulikku toimet rottide viljakusele ja reproduktiivsele funktsioonile, samuti pole
täheldatud teratogeenset toimet. Uuringus, kus emastele rottidele manustati ravimit enne viljastumist
ja kogu tiinuse vältel, suurenes laktatsiooniperioodis järglaste suremus. Ravim läbib
platsentaarbarjääri ja eritub rinnapiima. Angiotensiini konverteeriva ensüümi inhibiitorite puhul on
kirjeldatud kahjulikku toimet lootele (põhjustab loote kahjustust ja/või surma), kui ravimit manustada
raseduse teisel ja kolmandal trimestril.


6. FARMATSEUTILISED ANDMED

6.1 Abiainete loetelu

Kolloidne veevaba räni, magneesiumstearaat, naatriumhüdroksiid, povidoon, talk, krospovidoon,
mikroskristalliline tselluloos, laktoosmonohüdraat.

6.3 Sobimatus
Ei ole kohaldatav.

6.3 Kõlblikkusaeg

3 aastat.

6.4 Säilitamise eritingimused

Hoida toatemperatuuril kuni 30 °C. Hoida originaalpakendis.

6.5 Pakendi iseloomustus ja sisu

5 mg, 10 mg või 20 mg tabletid, 30 tk blisterpakendis (blisterpakend koosneb alumiiniumfooliumist ja
OPA/Alu/PVC-fooliumist). Igas pappkarbis 3 blistit.

6.6 Erihoiatused ravimi hävitamiseks

Erinõuded puuduvad.


7. MÜÜGILOA HOIDJA

Gedeon Richter Plc.
1103 Budapest , Gyömrői út 19-21.
Ungari


8. MÜÜGILOA NUMBER

EDNYT 5 mg tablets: 139296
EDNYT 10 mg tablets: 139396
EDNYT 20 mg tablets: 139496


9. MÜÜGILOA VÄLJASTAMISE KUUPÄEV

07.12.2001 / 20.04.2007.


10.TEKSTI LÄBIVAATAMISE KUUPÄEV

Ravimiametis kinnitatud oktoobris 2009