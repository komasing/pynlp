RAVIMI OMADUSTE KOKKUVÕTE


1.    RAVIMPREPARAADI NIMETUS

LYSTHENON, 20 mg/ml, süstelahus


2.    KVALITATIIVNE JA KVANTITATIIVNE KOOSTIS

1 ml süstelahust sisaldab 20 mg suksametooniumkloriidi. 1 ampull sisaldab 100 mg
suksametooniumkloriidi.

INN. Suxamethonii chloridum

Abiainete täielik loetelu vt. lõik 6.1.


3.    RAVIMVORM

Süstelahus


4.    KLIINILISED ANDMED

4.1   Näidustused

Skeletilihaste lõõgastamiseks täiendavalt üldanesteesiale kirurgilistel operatsioonidel või
täiendavalt sedatsioonile intensiivravis.
Rasked krambiseisundid intubeerimise võimalusel.

4.2   Annustamine ja manustamisviis

Kasutatav annus sõltub kehakaalust.
Annuses 0,1 mg/kg kutsub LYSTHENON üldjuhul esile skeletilihaste relaksatsiooni,
avaldamata seejuures olulist mõju hingamislihaste tegevusele.
Annus 0,2…1 mg/kg põhjustab kõhu eesseina- ja skeletilihaste täieliku relaksatsiooni ning
spontaanse hingamise tugeva pidurduse või täieliku lakkamise.

Püsiinfusioon: sõltuvalt patsiendi kehakaalust ja soovitava lihasrelaksatsiooni astmest
ulatuvad täiskasvanutel kasutatavad annused 0,5…5 mg/min, manustatuna 0,1…0,2%-lise
lahusena.

Kui mingil põhjusel ei ole LYSTHENONi võimalik intravenoosselt manustada, süstitakse
intramuskulaarselt 2,5 mg/kg, ent mitte rohkem kui 150 mg. Intramuskulaarsel manustamisel
on LYSTHENONi esialgne depolariseeriv efekt tavaliselt vähem väljendunud kui
intravenoosse manustamise korral.

Lastel kasutatakse ravimit ainult äärmise vajaduse korral: intravenoosselt 1…2 mg/kg ja
intramuskulaarselt mitte rohkem kui 2,5 mg/kg.
4.3   Vastunäidustused

Ülitundlikkus suksametooniumkloriidi või ravimi ükskõik millise abiaine suhtes.

LYSTHENON on vastunäidustatud järgmiste haigusseisundite korral: tõsine maksakahjustus,
kopsuturse, maliigne hüpertermia patsiendi isiklikus või perekonnaanamneesis, ensüüm
koliinesteraasi puudulikkus, hüperkaleemia või suurenenud risk hüperkaleemia tekkeks
(pärast hulgitraumat 5…90 päeva vältel), neuromuskulaarsed ja neuroloogilisd haigused,
lihasrigiidsus. Raskete vigastustega või ulatuslike põletustega patsiendid. Läbistava
silmavigastusega patsiendid.
Suksametooniumkloriidi ei soovitata kasutada ureemilistel patsientidel, seda eriti juhul, kui
ureemiaga kaasneb hüperkaleemia.

4.4   Hoiatused ja ettevaatusabinõud kasutamisel

Nagu kõiki teisi perifeerselt toimivaid lihasrelaksante, võib ka LYSTHENONi manustada
ainult arst, kes valdab endotrahheaalse intubeerimise ja kunstliku ventileerimise tehnikat ning
ainult tingimustes, kus elustamiseks vajalik varustus on käepärast. LYSTHENONi võib
manustada ainult pärast anesteesia sissejuhatamist. Bradükardia, ülemäärase
bronhisekretsiooni ja teiste muskariinitüüpi toimete ärahoidmiseks on enne LYSTHENONi
soovitatav manustada atropiini.

Suksametooniumkloriidi kasutamisel lastel ja noorukitel on esinenud pöördumatu
südameseiskuse juhte. Kõigil neil juhtudel oli tegemist neuromuskulaarsete haigustega, mida
ravimi manustamise hetkeks polnud veel diagnoositud. Tingituna võimalikest tõsistest
kõrvaltoimetest soovitatakse ka tervetel lastel ja noorukitel kasutada suksametooniumkloriidi
ainult äärmise vajaduse korral (näiteks juhtudel, kui hingamisteede avatuna hoidmiseks on
last vaja koheselt intubeerida).

Ettevaatlik tuleb olla veel südamehaiguste ja kinnisenurga glaukoomiga patsientide puhul.


4.5   Koostoimed teiste ravimitega ja muud koostoimed

LYSTHENONi eelnev manustamine tugevdab mittedepolariseerivate lihasrelaksantide
toimet. Mittedepolariseerivate lihasrelaksantide eelnev manustamine omakorda vähendab või
hoiab täiesti ära LYSTHENONi kõrvaltoimed.

LYSTHENONi         kardiovaskulaarseid      kõrvaltoimeid      suurendab     halogeniseeritud
üldanesteetikumide (halotaani) ja vähendab tiopentaali ja atropiini samaaegne kasutamine.

LYSTHENONi            neuromuskulaarset     ülekannet      blokeerivat    toimet    tugevdavad
aminoglükosiidsed või polüpeptiidsed antibiootikumid, amfoteritsiin B, tsüklopropaan,
propanidiid, kinidiin ja tiotepa, parasümpatomimeetilise toimega ravimid, sealhulgas
koliinesteraasi inhibiitorid, aimaliin, beeta-blokaatorid, kaltsiumkanalite blokaatorid,
fenelsiin, tsüklofosfamiid, tiofosfamiid, oksütotsiin, tsimetidiin, metoklopramiid, perfenasiin,
fenotiasiin, liitiumipreparaadid ja suukaudsed rasestumisvastased preparadid.
Vältida tuleb lenduvate anesteetikumide samaaegset manustamist koos LYSTHENONiga,
sest see suurendab maliigse hüpertermilise reaktsiooni ja lihaskahjustuste tekke riski.
Suksametooniumkloriid tugevdab südameglükosiidide toimet (risk südame rütmihäirete
tekkeks).

Samaaegne vere- või plasmaülekanne vähendab LYSTHENONi toimet.

4.6    Rasedus ja imetamine

Raseduse ja imetamise ajal võib kasutada ainult äärmise vajaduse korral.

4.7    Toime reaktsioonikiirusele

LYSTHENON omab märkimisväärset toimet autojuhtimise ja masinate käsitsemise võimele
kuni 24 tunni jooksul peale manustamist, kuna ravimit manustatakse koos anesteetikumidega.

4.8    Kõrvaltoimed

Võivad esineda järgmised kõrvaltoimed: tahhü- või bradükardia, südame rütmihäired,
sealhulgas vatsakeste fibrillatsioon; vererõhu langus või tõus; silmasisese või koljusisese rõhu
tõus; bronho- või larüngeaalne spasm, suurenenud süljeeritus, müoglobinuuria. Võib esineda
lihasrigiidsus, lihaste valulikkus pärast kirurgilist operatsiooni.

Ravimi manustamisel on esinenud maliigset hüpertermiat ning ülemäärast lihasrelaksatsiooni
koos võimaliku hingamisseiskusega. Viimane võib olla tingitud järgmistest asjaoludest:
“atüüpilisest” plasma koliinesteraasist, pärilikust koliinesteraasi puudulikkusest või
omandatud vaegusest tõsise maksahaiguse, raskekujulise aneemia, pikaajalise nälgimise,
kahheksia, dehüdratatsiooni, palaviku ja ägeda mürgistuse korral koliinesteraasi inhibeerivate
putukamürkide- või ravimitega (fosfoliin, demekariim, neostigmiin, füsostigmiin, distigmiin)
või pikaaegse ekspositsiooni tõttu nimetatud putukamürkide suhtes ning ensüüm
koliinesteraasi  suhtes     konkureerivate    ravimite    (prokaiini)    kasutamisel     koos
suksametooniumiga.

4.9   Üleannustamine

Üleannustamine pikendab perifeerset hingamispuudulikkust. Sõltuvalt kasutatud annusest ja
kasutamisajast võib tekkide II tüüpi blokaad. Üleannustamise sümptomid süvenevad alkoholi
ja kesknärvisüsteemi pärssivate ainete samaaegsel kasutamisel.
Üleannustamisel rakendatakse kunstlikku hingamist tervikliku hingamise taastumiseni.


5.    FARMAKOLOOGILISED OMADUSED

5.1   Farmakodünaamilised omadused

Farmakoterapeutiline grupp: Perifeerse toimega müorelaksandid, koliini derivaadid. ATC
kood: M03AB01

LYSTHENON on depolariseeriv lihasrelaksant, põhjustades toime algfaasis lihaskiudude
kontraktsiooni,     mis    visuaalselt väljendub     lihastõmblustena.      Tekkinud
depolarisatsiooniblokaadi ei ole võimalik kõrvaldada koliinesteraasi inhibiitorite
(neostigmiini) abil. Harvadel juhtudel võib depolarisatsiooniblokaad muutuda pikaaegseks
kuraare tüüpi lihashalvatuseks (mittedepolariseerivat tüüpi halvatus), seda juhul, kui
LYSTHENONi pikema aja vältel manustatud üksikannuste kogusumma ulatub 3…5 mg/kg
(kahekordne blokaad). LYSTHENONi II faasi lihashalvatust on võimalik koliinesteraasi
inhibiitorite (neostigmiini) abil kõrvaldada.

Lihashalvatuse saabumisel on kindel järjekord: esmalt halvatakse silmalaugude lihased,
seejärel mälumislihased, jäsemete lihased, kõhu eesseina lihased, neelulihased ja kõige lõpuks
diafragma.

5.2   Farmakokineetilised omadused

LYSTHENON kutsub esile mööduva skeletilihaste lõdva halvatuse, blokeerides
närviimpulsside ülekande neuromuskulaarses sünapsis.
Erinevalt pikatoimelistest kuraare tüüpi lihasrelaksantidest saabub LYSTHENONi toime juba
minuti jooksul pärast manustamist, toime kestab umbes 2 minutit ja möödub spontaanselt
8…10 minuti jooksul. LYSTHENONi lühiaegse toime tõttu on lihasrelaksatsiooni võimalik
paindlikult kohandada vastavalt kirurgilise operatsiooni vajadustele, põhjustamata ülemäära
pikaaegset lihashalvatust.

LYSTHENONi lühiaegne toime on tingitud kiirest inaktiveerumisest ensüüm koliinesteraasi
toimel.

5.3   Prekliinilised ohutusandmed

Prekliinilised uuringud akuutse toksilisuse kohta hiirtel ja jänestel näitavad LD50 väärtuseks
0,4-0,24 mg/kg. Hingamise seiskumine võib toimuda 40 mg intramuskulaarsel manustamisel
tervele täiskasvanule.
Informatsioon kroonilise toksilisuse, mutageensuse ja reproduktiivse toksilisuse kohta
puudub.


6.    FARMATSEUTILISED ANDMED

6.1   Abiainete loetelu

Naatriumkloriid, süstevesi

6.2   Sobimatus

LYSTHENONi süstelahust võib lahjendada isotoonilises naatriumkloriidilahuses, Ringeri
lahuses ning 5% fruktoosi-, 5% glükoosi- ja 6% dekstraanilahuses.

LYSTHENONi süstelahuse segamisel aluselise reaktsiooniga lahustega (barbituraatidega)
võib ravimi toime täielikult neutraliseeruda.

6.3   Kõlblikkusaeg

36 kuud
6.4   Säilitamise eritingimused

Hoida külmkapis (2°C...8°C), valguse eest kaitstult.

6.5   Pakendi iseloomustus ja sisu

5 ml OPC-(one-point-cut) ampullis, 5 ampulli pakendis.

6.6 Kasutamis- ja käsitsemisjuhend




Keerake värvilise täpikesega tähistatud ampullikaela pool enda poole, laske lahusel ampulli
alumisse ossa valguda ja avage ampull, murdes ampullikaela värvilise täpikesega tähistatud
poolele vastassuunas.

LYSTHENONi süstelahust võib lahjendada isotoonilises naatriumkloriidilahuses, Ringeri
lahuses ning 5% fruktoosi-, 5% glükoosi- ja 6% dekstraanilahuses.


7.    MÜÜGILOA HOIDJA

Nycomed SEFA AS
Jaama 55B
63308 Põlva
Eesti


8.    MÜÜGILOA NUMBER

150696


9.    ESMASE  MÜÜGILOA                VÄLJASTAMISE/MÜÜGILOA                 UUENDAMISE
      KUUPÄEV

25.10.1996/08.02.2002/12.02.2007


10.    TEKSTI LÄBIVAATAMISE KUUPÄEV

Ravimiametis kinnitatud veebruaris 2007