RAVIMI OMADUSTE KOKKUVÕTE


1.      RAVIMPREPARAADI NIMETUS

PLENDIL, 2,5 mg toimeainet prolongeeritult vabastav tablett
PLENDIL, 5 mg toimeainet prolongeeritult vabastav tablett
PLENDIL, 10 mg toimeainet prolongeeritult vabastav tablett


2.      KVALITATIIVNE JA KVANTITATIIVNE KOOSTIS

Üks tablett sisaldab 2,5 või 5 või 10 mg felodipiini
INN. Felodipinum

Abiainete täielik loetelu vt. 6.1.


3.      RAVIMVORM

Toimeainet prolongeeritult vabastav tablett.
Toimeaine pikenenud vabastamine tagatakse hüdrofiilse geelmaatriksi abil.
PLENDIL 2,5 mg tablett on kollane, ümmargune, kaksikkumer tablett, tähistusega A/FL ühel ja 2,5
teisel küljel, läbimõõt 8,5 mm.
PLENDIL 5 mg tablett on roosa, ümmargune, kaksikkumer tablett, tähistusega A/Fm ühel ja 5 teisel
küljel, läbimõõt 9 või 11 mm.
PLENDIL 10 mg tablett on punakaspruun, ümmargune, kaksikkumer tablett, tähistusega A/FE ühel ja
10 teisel küljel, läbimõõt 9 või 11 mm.


4.      KLIINILISED ANDMED

4.1     Näidustused

Arteriaalne hüpertensioon. Stenokardia.

4.2     Annustamine

Ravimit tuleb võtta hommikul, neelata koos vedelikuga tervelt (ravimit ei tohi katki närida, purustada
või imeda). Ravimit võib manustada ilma söögita või pärast kerget einet, mis ei sisalda liigselt rasva
või süsivesikuid.
Hüpertooniatõbi.
Annustamine on individuaalne. Ravi alustatakse annusega 5 mg 1 kord ööpäevas. Vajadusel võib
hiljem annust suurendada või lisada raviskeemi teine antihüpertensiivne ravim. Tavaline säilitusannus
on 5...10 mg 1 kord ööpäevas. Eakate patsientide puhul tuleks kaaluda ravi alustamist annusega 2,5
mg 1 kord ööpäevas.
Stenokardia. Annustamine on individuaalne. Ravi alustatakse annusega 5 mg 1 kord ööpäevas,
vajadusel võib annust suurendada 10 mg-ni 1 kord ööpäevas.
Felodipiini kasutamise kohta lastel kogemused puuduvad.

Maksakahjustus
Raske maksakahjustusega patsientidel tuleb ravimi annust vähendada (algannusena on soovitatav 2,5
mg ööpäevas).
Neerukahjustus
Neerufunktsiooni häirega patsientidel felodipiini farmakokineetika oluliselt ei muutu, seega ei ole
nendel patsientidel ravimi annuste muutmine vajalik.

4.3     Vastunäidustused

Rasedus.
Ülitundlikkus felodipiini, teiste dihüdropüridiinide või ravimi mõne abiaine suhtes.
Kompenseerimata südamepuudulikkus.
Äge müokardiinfarkt.
Ebastabiilne stenokardia.
Kliiniliselt oluline aordistenoos.
Sarnaselt teistele kaltsiumikanali blokaatoritele tuleb PLENDIL-ravi lõpetada patsientidel, kellel
areneb kardiogeenne šokk.

4.4     Hoiatused ja ettevaatusabinõud kasutamisel

Felodipiini, nagu teistegi arterioole laiendavate ravimite toimel, võib harvadel juhtudel esineda
märkimisväärset hüpotensiooni, mis eelsoodumusega patsientidel võib põhjustada müokardi isheemiat.
Puuduvad tõendid selle kohta, et PLENDIL oleks kasulik müokardiinfarkti teisesel ennetusel.
Puuduvad andmed PLENDILi toime ja ohutuse kohta maliigse hüpertensiooni korral.
Raskekujulise vasaku vatsakese puudulikkuse korral tuleb PLENDILi kasutada ettevaatusega.
Aordistenoosi, maksapuudulikkuse, raskekujulise neerupuudulikkuse (kreatiniini kliirens alla 30
ml/min) ning ägeda müokardiinfarktijärgse südamepuudulikkuse korral tuleb PLENDILi kasutada
ettevaatusega.
Greipfruudimahla joomine viib maksimaalsete plasmatasemete ja biosaadavuse suurenemiseni (vt lõik
4.5).

Laktoositalumatus
Tabletid sisaldavad laktoosi. Patsiendid, kellel on harvaesinev pärilik haigus nagu
galaktoositalumatus, Lapp-laktaasidefitsiit või glükoosi-galaktoosi malabsorptsioon, ei tohi seda
ravimit kasutada.

4.5     Koostoimed teiste ravimitega ja muud koostoimed

Tsütokroom P450 3A4 süsteemi toimivate ravimite samaaegne manustamine võib mõjustada
dihüdropüridiini tüüpi kaltsiumiantagonistide (nt felodipiini) kontsentratsiooni plasmas.
Ensüümi inhibiitorite (tsimetidiin, ranitidiin, erütromütsiin, itrakonasool, ketokonasool, ritonaviir,
sakvinaviir ja kinidiin ning mõned flavonoidid, mis sisalduvad nt greipfruudi mahlas) toimel
felodipiini kontsentratsioon plasmas suureneb.
Ensüümi indutseerijate (nt fenütoiin, karbamasepiin, rifampitsiin, barbituraadid) toimel võib
felodipiini kontsentratsioon plasmas väheneda. Felodipiin võib tõsta takroliimuse kontsentratsiooni.
Samaaegsel manustamisel tuleb jälgida takroliimuse kontsentratsiooni plasmas ning vajadusel
takroliimuse annust muuta.
Felodipiin ei mõjusta tsüklosporiini kontsentratsiooni plasmas.
Felodipiini seondumine plasmavalkudega ei mõjusta teiste plasmavalkudega tugevalt seondunud
ravimite, nagu varfariini, valkudega seondumata ravimi hulka.

4.6     Rasedus ja imetamine

Felodipiin on raseduse ajal vastunäidustatud.
Felodipiin eritub rinnapiima. Kui imetav ema kasutab ravimit terapeutilistes annustes, siis on oht
lootele ebatõenäoline, siiski võivad rinnaga toitvad naised ravimit kasutada vaid juhul, kui ravist
saadav kasu ületab võimalikud ohud imikule.

4.7     Toime reaktsioonikiirusele

Ravim ei ole liiklusohtlik ega mõjusta võimet kasutada seadmeid, kuid arvestada tuleb, et
kõrvaltoimetena võivad tekkida pearinglus ja väsimus.

4.8     Kõrvaltoimed

Felodipiin võib, sarnaselt teistele arterioolide laiendajatele, põhjustada nahapunetust, peavalu,
palpitatsioone, pearinglust, väsimust. Enamus neist kõrvaltoimetest on annusest sõltuvad ning
ilmnevad ravi alguses või annuse suurendamisel. Need on mööduva iseloomuga ning vähenevad ravi
jätkamisel.
Sarnaselt teistele dihüdropüridiinidele võib ka felodipiini toimel tekkida annusest sõltuv pahkluu turse,
mis on põhjustatud prekapillaarsest vasodilatatsioonist ja mitte vedeliku üldisest kogunemisest
organismis.
Sarnaselt teistele kaltsiumikanalite blokaatoritele, võib väljendunud igemepõletiku või periodontiidi
korral tekkida igemete kerge hüperplaasia. Suuhügieeni nõuete hoolikal järgimisel on võimalik seda
vältida.
Kliinilistes ja pärast turustamisloa saamist läbiviidud uurimustes on ilmnenud allpool loetletud
kõrvaltoimeid.

Organsüsteemi klass         Esinemissagedus                 Kõrvaltoime
Immuunsüsteemi häired:      Väga harv (<1/10000)            Ülitundlikkusreaktsioonid (nt angioödeem,
                                                            palavik)

Närvisüsteemi häired:       Sage (>1/100, <1/10)            Peavalu

                            Aeg-ajalt (>1/1000, <1/100)     Pearinglus, tundlikkuse häired
                            Harv (>1/10000, <1/1000)        Teadvuskaotuse hood
Südame häired:              Aeg-ajalt (>1/1000, <1/100)     Südame löögisageduse tõus, südame
                                                            pekslemine
                            Väga harv (<1/10000)            Südame löögisageduse tõusuga kulgev
                                                            hüpotensioon, mis võib tundlikel isikutel
                                                            ägestada valu südame piirkonnas
Vaskulaarsed häired:        Sage (>1/100, <1/10)            Perifeerne turse
Seedetrakti häired:         Aeg-ajalt (>1/1000, <1/100)     Iiveldus, kõhuvalu
                            Harv (>1/10000, <1/1000)        Oksendamine
                            Väga harv (<1/10000)            Igemete koe vohamine, gingiviit
Maksa ja sapiteede          Väga harv (<1/10000)            Maksaensüümide aktiivsuse tõus
häired:
Naha ja nahaaluskoe         Sage (>1/100, <1/10)            Õhetus
kahjustused:                Aeg-ajalt (>1/1000, <1/100)     Lööbed, sügelus
                            Harv (>1/10000, <1/1000)        Urtikaaria
                            Väga harv (<1/10000)            Valgustundlikkusreaktsioonid,
                                                            leukotsütoklastiline vaskuliit
Lihas-skeleti ja sidekoe    Harv (>1/10000, <1/1000)        Liigesvalu, lihasvalu
kahjustused:
Neerude ja kuseteede        Väga harv (<1/10000)            Sagekusesus
häired:
Reproduktiivse süsteemi     Harv (>1/10000, <1/1000)        Impotentsus/seksuaalfunktsiooni häired
ja rinnanäärme häired:
Üldised häired ja           Aeg-ajalt (>1/1000, <1/100)     Väsimus
manustamiskoha
reaktsioonid:

4.9     Üleannustamine

Nähud: Üleannustamine võib põhjustada perifeerse vasodilatatsiooni, millega võib kaasneda
märkimisväärne hüpotensioon, vahel bradükardia.
Ravi: Aktiivsüsi, vajadusel maoloputus.
Raske hüpotensiooni ravi on sümptomaatiline. Patsient tuleb asetada lamama selili ja tõsta tema jalad
kõrgemale. Bradükardia korral tuleb manustada veeni 0,5...1 mg atropiini. Kui sellest ei piisa, tuleb
plasmamahtu suurendada plasmaasendajate infusiooniga (glükoosi-, naatriumkloriidi- või
dekstraanilahus). Kui ülaltoodud abinõud ei ole piisavad, võib manustada põhiliselt alfa-1-
adrenomimeetilise toimega sümpatomimeetilisi ravimeid.


5.      FARMAKOLOOGILISED OMADUSED

5.1     Farmakodünaamilised omadused

Farmakoterapeutiline grupp: peamiselt vaskulaarse toimega selektiivsed kaltsiumikanali blokaatorid,
dihüdropüridiini derivaadid,
ATC-kood: C08CA02

Felodipiin on vasoselektiivne kaltsiumikanalite blokaator, mis perifeerse vaskulaarse resistentsuse
vähendamise teel langetab arteriaalset vererõhku. Felodipiin on väga selektiivne arterioolide silelihaste
suhtes ja terapeutiliste annuste kasutamisel ei mõjusta südame kontraktiilsust või ülejuhtivust.
Felodipiin ei põhjusta ortostaatilist hüpotensiooni, sest tal puudub toime veenide silelihastesse või
adrenergilisse vasomotoorsesse süsteemi.
Felodipiinil on vähene natriureetiline ja diureetiline toime, mistõttu vedeliku retensiooni ei teki.
Felodipiin on tõhus hüpertooniatõve kõigi raskusastmete ravis. Teda võib kasutada monoteraapiana
või suurema toime saavutamiseks kombinatsioonis teiste antihüpertensiivsete ravimitega (beeta-
adrenoblokaatorid, diureetikumid, AKE-inhibiitorid). Felodipiin alandab nii süstoolset kui diastoolset
vererõhku ja teda võib kasutada isoleeritud süstoolse hüpertensiooni ravis.
Felodipiini antihüpertensiivne toime säilib samaaegse ravi korral mittesteroidsete põletikuvastaste
ravimitega.
Felodipiini stenokardia- ja isheemiavastane toime seisneb koronaaride vaskulaarse resistentsuse
vähenemise ning epikardiaalsete arterite ja arterioolide laienemise tõttu müokardi paranenud
hapnikuga varustamises ja vähenenud hapnikunõudluses. Felodipiin toimib efektiivselt koronaarse
vasospasmi korral. Felodipiini toimel tekkiv süsteemse vererõhu langus vähendab vasaku vatsakese
järelkoormust ja müokardi hapnikuvajadust.
Felodipiini toimel paraneb koormustaluvus ja väheneb stenokardiahoogude sagedus stabiilse
pingutusstenokardiaga patsientidel. Vasospastilise stenokardiaga patsientidel vähenevad nii
sümptomaatiline kui nähtudeta kulgev müokardi isheemia.
Felodipiini võib stabiilse stenokardia ravis kasutada üksikravimina või kombinatsioonis beeta-
adrenoblokaatoritega.
Felodipiin on efektiivne ja hästi talutud täiskasvanud patsientide poolt, sõltumata vanusest ja rassist.
Kaasuvate haiguste (südamepuudulikkus, bronhiaalastma ja obstruktiivne kopsuhaigus, alanenud
neerufunktsioon, suhkurtõbi, podagra, hüperlipideemia, Raynaud’ tõbi) ning neeru transplantaadiga
patsiendid taluvad felodipiini samuti hästi. Felodipiin ei mõjuta vere glükoosi- ja lipiididesisaldust.
Toimekoht ja toimemehhanism.
Felodipiini põhiline farmakodünaamiline omadus on tema väljendunud vaskulaarne selektiivsus.
Arteriaalsete resistentsussoonte müogeenselt aktiivsed silelihased on eriti tundlikud felodipiinile.
Felodipiin inhibeerib veresoone silelihasrakkude elektrilist ja kontraktiilset aktiivsust toimides
rakumembraanides paiknevatele kaltsiumikanalitele.
Toime hemodünaamikale.
Felodipiini peamiseks toimeks veresoonkonda on perifeerse vaskulaarse resistentsuse vähendamine,
mis põhjustab vererõhu languse. Toime tugevus sõltub annusest. Üldiselt algab toime vererõhu
langusele 2 tundi pärast esimest suukaudset annust, kestab vähemalt 24 tundi ja selle perioodi jooksul
on madalaima ja kõrgeima toime suhe üle 50%.
Felodipiini plasmakontsentratsioonid on võrdelised kogu veresoonkonna perifeerse vastupanu ning
vererõhu langusega.
Toime südamele.
Terapeutilistes annustes ei mõjusta felodipiin südame kontraktiilsust, AV sõlme ülejuhtivust ega
refraktaarsust. Südamepuudulikkusega patsientidel parandab felodipiin vasaku vatsakese funktsiooni,
suurendades väljutusfraktsiooni ja löögimahtu, kuid ei põhjusta neurohormonaalset aktivatsiooni.
Siiski ei näi felodipiin mõjustavat patsientide elulemust. Kõrgvererõhutõve või stenokardiaga
patsientidel, kellel kaasneb vasaku vatsakese funktsioonihäire võib felodipiini kasutada.
Olemasoleva vasaku vatsakese hüpertroofiaga patsientidel on antihüpertensiivne ravi felodipiiniga
hüpertroofiat oluliselt vähendanud.
Toime neerudele.
Felodipiinil on naatriumi vähenenud tubulaarse tagasiimendumise tõttu natriureetiline ja diureetiline
toime. Erinevalt teistest veresooni laiendavatest ravimitest, ei põhjusta felodipiin soola ja vee
peetumist organismis. Felodipiin ei mõjusta kaaliumi eritust. Felodipiini toimel väheneb
renovaskulaarne resistentsus ning normaalne glomerulaarfiltratsioon jääb muutumatuks.
Neerufunktsiooni häirete korral võib glomerulaarfiltratsioon suureneda. Felodipiin ei mõjusta
albumiini eritumist uriiniga.
Tsüklosporiiniga ravitud neeru transplantaadi retsipientidel vähendab felodipiin vererõhku ning
parandab verevarustust neerus ja glomerulaarfiltratsiooni. Felodipiin võib parandada ka siirdatud
neeru varajast funktsiooni.
Toime elulemusele ja haigestumusele.
HOT uuringus (Hypertension Optimal Treatment Study) vaadeldi raskete südame-veresoonkonna
tüsistuste (nt. äge müokardiinfarkt, insult, südasurm) esinemissagedust kõrgvererõhutõvega
patsientidel. Patsiendid jagunesid rühmadesse, kus felodipiinil põhineva raviga oli eesmärgiks
langetada diastoolse rõhu väärtus vastavalt kas ≤ 90mmHg, ≤ 85 mmHg või ≤ 80 mmHg-ni.
Uuringus osales kokku 18790 kõrgvererõhutõvega patsienti (diastoolne RR 100-115 mmHg), vanuses
50…80 aastat, keda jälgiti keskmiselt 3,8 (3,3…4,9) aasta vältel. Patsiendid said raviks felodipiini nii
üksikravimina kui kombineerituna beeta-blokaatoriga ja/või AKE-inhibiitoriga ja/või diureetikumiga.
Uuringu tulemusena selgitati välja eelised, mis kaasnevad süstoolse ja diastoolse vererõhu
langetamisega vastavalt 139 ja 83 mmHg-ni. DRR langetamisel 105 mmHg-lt 83 mmHg-le on
võimalik ära hoida 5-10 rasket südame-veresoonkonnas avalduvat tüsistust 1000 patsiendi kohta, keda
on ravitud 1 aasta jooksul. Tegemist on riski vähenemisega kuni 30%. Aktiivne vererõhu langetamine
oli eriti tulemuslik suhkurtõvega patsientide alarühmas.
STOP-2 (Swedish Trial in Old Patients with Hypertension-2 Study) uuringus osales 6614 patsienti
vanuses 70…84 aastat. Selle tulemused tõestasid dihüdropüridiini tüüpi kaltsiumiantagonistide
(felodipiini ja isradipiini) kasutamisega kaasnevat samasugust preventiivset toimet kardiovaskulaarsele
haigestumusele ja suremusele nagu teiste sageli kasutatavate antihüpertensiivsete ravimite - AKE-
inhibiitorite, beeta-blokaatorite ja diureetikumide puhul.
Felodipiini kasutamise kohta hüpertensiivsetel pediaatrilistel patsientidel kliinilistes uuringutes on
vähe kogemust. Randomiseeritud topeltpimedas 3-nädalases paralleelsete rühmadega uuringus
primaarse hüpertensiooniga 6-16-aastastel lastel oli üks kord päevas manustatava felodipiini toime
annuses 2,5 mg (n=33), 5 mg (n=33) ja 10 mg (n=31) võrdne platseeboga. Uuringus ei õnnestunud
näidata felodipiini toimet vererõhu langetamisel 6-16-aastastel lastel.

Felodipiini pikaajalist toimet kasvule, puberteedile ja üldisele arengule ei ole uuritud. Lapsena saadud
vererõhku langetava ravi pikaajalist toimet kardiovaskulaarse haigestumuse ja suremuse
vähendamisele täiskasvanueas ei ole samuti kindlaks tehtud.

5.2     Farmakokineetilised omadused

Imendumine ja jaotumine.
Felodipiini manustatakse toimeainet prolongeeritult vabastavate tablettidena. Toimeaine imendub
seedetraktis täielikult. Felodipiini biosaadavus on ligikaudu 15% ja see ei sõltu terapeutilises
vahemikus annusest. Plasmavalkudega (peamiselt albumiinidega) seondub 99% felodipiinist.
Retardtableti manustamisel on imendumise faas pikenenud, mis tagab ühtlase ravimi kontsentratsiooni
plasmas 24 tunniks. Ravimi kontsentratsioon plasmas on proportsionaalses sõltuvuses manustatud
annusest (terapeutilises vahemikus 2,5...10 mg).
Metabolism ja eritumine.
Felodipiin metaboliseerub ülekaalukalt maksas ja isoleeritud metaboliidid on inaktiivsed. Felodipiini
kliirens on kõrge – keskmine kliirens veres on 1200 ml/min. Kestva ravi korral ei ole kumulatsiooni
täheldatud.
Eakatel patsientidel ning maksafunktsiooni häirete korral on ravimi kontsentratsioon plasmas suurem
kui noorematel patsientidel. Puuduliku neerufunktsiooniga, sealhulgas hemodialüüsi patsientidel pole
felodipiini farmakokineetika muutunud.
70% manustatud annusest eritub metaboliitidena uriiniga, ülejäänu roojaga. Vähem kui 0,5%
manustatud annusest eritub muutumatult uriiniga.
Farmakokineetilises üksikannuselises uuringus (pikatoimeline felodipiin annuses 5 mg) piiratud hulga
6-16-aastaste laste seas (n=12) ei leitud kindlat seost vanuse ja felodipiini AUC, Cmax ja poolväärtusaja
vahel.

5.3     Prekliinilised ohutusandmed

Toksilisus reproduktiivsele süsteemile.
Rottidel läbi viidud fertiilsust ja üldist reproduktiivset käitumist käsitlevas uuringus ilmnes
sünnitustegevuse pikenemine, mis väljendus raskemas sünnitustegevuses/lootesurmade ja varase
postnataalse perioodi surmade suurenenud arvus keskmist ja kõrgemat annust saanud rühmades. Selle
põhjuseks peetakse felodipiini suurte annuste toimet vähendada emaka kontraktiilsust. Terapeutiliste
annuste kasutamisel ei täheldatud rottide puhul mingit toimet fertiilsusele.
Reproduktsiooni käsitlevates uuringutes küülikutel on ilmnenud annusest sõltuvat pöörduvat
rinnanäärmete suurenemist emasloomal ja annusest sõltuvat sõrmeluude anomaaliat loodetel. Lootel
tekkisid anomaaliad, kui felodipiini manustati varases looteperioodis (enne 15 tiinuspäeva).


6.      FARMATSEUTILISED ANDMED

6.1     Abiainete loetelu

Karnauba vaha,
Hüdroksüpropüültselluloos*,
Hüdroksüpropüülmetüültselluloos,
Raudoksiid E 172,
Laktoos, veevaba,
Mikrokristalne tselluloos,
Polüetüleenglükool 6000,
Polüoksüül 40 hüdrogeniseeritud riitsinusõli,
Propüülgallaat,
Naatriumalumiinium silikaat,
Naatriumstearüülfumaraat,
Titaandioksiid E171,
Puhastatud vesi.
* ainult felodipiin ER 9 mm tabletis

6.2     Sobimatus

Pole täheldatud

6.3     Kõlblikkusaeg

3 aastat.

6.4     Säilitamise eritingimused

Toatemperatuuril kuni 30 ºC.

6.5     Pakendi iseloomustus ja sisu

Kõrge tihedusega polüetüleenpurk polüpropüleenist korgiga. 30 või 100 tabletti purgis.

6.6     Kasutamisjuhend

Pole kohaldatav.


7.      MÜÜGILOA HOIDJA

AstraZeneca AB
S-151 85 Södertälje
Rootsi


8.      MÜÜGILOA NUMBRID

PLENDIL, 2,5 mg toimeainet prolongeeritult vabastavad tabletid: 165697
PLENDIL, 5 mg toimeainet prolongeeritult vabastavad tabletid: 146696
PLENDIL, 10 mg toimeainet prolongeeritult vabastavad tabletid: 146796


9.      ESMASE MÜÜGILOA VÄLJASTAMISE/MÜÜGILOA UUENDAMISE KUUPÄEV

PLENDIL, 2,5 mg toimeainet prolongeeritult vabastavad tabletid: 09.05.1997/14.12.2007
PLENDIL, 5 mg toimeainet prolongeeritult vabastavad tabletid: 25.10.1996/14.12.2007
PLENDIL, 10 mg toimeainet prolongeeritult vabastavad tabletid: 25.10.1996/14.12.2007


10.     TEKSTI LÄBIVAATAMISE KUUPÄEV

Ravimiametis kinnitatud aprillis 2010