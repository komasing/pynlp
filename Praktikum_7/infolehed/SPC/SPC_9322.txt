Ravimi omaduste kokkuvõte

1.       RAVIMPREPARAADI NIMETUS

Acyclovir STADA, 5% kreem


2.       KVALITATIIVNE JA KVANTITATIIVNE KOOSTIS

1 g kreemi sisaldab 50 mg atsikloviiri.
INN. Aciclovirum

Abiained vt lõik 6.1.


3.       RAVIMVORM

Kreem.


4.       KLIINILISED ANDMED

4.1      Näidustused

Herpes simplex infektsioon nahal ja huultel (Herpes labialis).

4.2      Annustamine ja manustamisviis

Õhuke kiht kreemi aplitseerida infitseeritud nahapiirkonnale 5 korda ööpäevas iga 4 tunni järel.

Manustamisviis ja ravi kestus
Kasutage vatitampooni, et sellele võtta niipalju kreemi, nagu vajalik infitseeritud nahapiirkondade
katmiseks. Acyclovir STADA aplitseerimisel jälgige, et te ei kataks ainult neid piirkondi, millel on
herpese nähtavad kahjustused (villikesed, turse, punetus), vaid katke ka nendega külgnevad
piirkonnad. Juhul kui aplitseerite Acyclovir STADA’t käega, siis peske käsi kindlasti põhjalikult nii
enne kui pärast kreemi aplitseerimist, vältimaks herpesest kahjustatud nahapiirkondade
superinfektsiooni (bakterite jms ülekande kaudu) ja/või viiruse ülekandmist teistele, seni infitseerimata
limaskestade või nahapiirkondadele.

Parima ravivastuse saamiseks tuleb Acyclovir STADA ravi alustada võimalikult vara, st niipea kui
patsient märkab esimesi herpese sümptomeid (kipitust, sügelust, ebamugavustunnet, punetust).
Viirusevastane ravi Acyclovir STADA’ga ei ole enam efektiivne, kui kahjustused hakkavad juba
koorikutega kattuma.

Ravi kestab tavaliselt 5 päeva, kuid seda tuleb kohandada vastavalt individuaalsetele vajadustele ning
jätkata, kuni villikesed kattuvad koorikuga või paranevad. Kuid ravi ei tohi kesta kauem kui 10 päeva.

4.3      Vastunäidustused

Ülitundlikkus atsikloviiri või ravimi ükskõik millise abiaine suhtes.
Acyclovir STADA kreemi ei tohi aplitseerida silma.
Acyclovir STADA kreemi ei tohi aplitseerida suu limaskestale ega tuppe (võib põhjustada lokaalset
ärritust).

4.4   Hoiatused ja ettevaatusabinõud kasutamisel

Suu limaskesta infektsiooni esinemisel ning villide sagedasel esinemisel on vajalik süsteemne ravi.
Patsient peaks sellistel juhtudel konsulteerima arstiga.
Patsientidele tuleb soovitada, et nad hoiduksid viiruse edasiandmisest, kui esinevad aktiivsed
haiguskolded (villid).
Immuunpuudulikkuse korral tuleb kasutada suukaudset ravi. Immuunpuudulikkusega patsiendid
peavad ükskõik millise infektsiooni esinemisel konsulteerima arstiga.

4.5   Koostoimed teiste ravimitega ja muud koostoimed

Seni teadmata.

4.6   Rasedus ja imetamine

Atsikloviiri süsteemne imendumine atsikloviiri kreemi lokaalse manustamise korral on väga väike.
Vastavad kogemused on siiski piiratud, mistõttu atsikloviiri kreemi tuleks raseduse ajal kasutada
ettevaatlikult.
Piiratud andmed näitavad, et atsikloviir eritub pärast süsteemset manustamist rinnapiima, kuid kreemi
kasutamisel on rinnapiimaga imikuni jõudev annus ebaoluline.

4.7   Toime reaktsioonikiirusele

Toime puudub.

4.8   Kõrvaltoimed

Acyclovir STADA aplikatsioon võib põhjustada ravitavate nahapiirkondade mööduvat kipitust ja
kirvendust.
Aeg-ajalt on täheldatud Acyclovir STADA kreemiga ravitavate nahapiirkondade punetust, kuivust ja
ketendust.
Pärast AcyclovirSTADA kasutamist on harvadel juhtudel täheldatud kontaktdermatiiti. Enamusel
juhtudel, kus on teostatud allergoloogiline testimine, osutusid nahareaktsiooni põhjuseks pigem kreemi
aluse farmatseutilised abiained kui toimeaine atsikloviir.
Väga harva on tekkinud varast tüüpi ülitundlikkusreaktsioonid, sealhulgas angioödeem.

4.9     Üleannustamine

Lokaalselt kasutatava atsikloviiriga ei ole kohaldatav.



5.      FARMAKOLOOGILISED OMADUSED

5.1     Farmakodünaamilised omadused

Farmakoterapeutiline grupp: viirusevastased ravimid; ATC-kood: D06BB03

Atsikloviir on farmakoloogiliselt inaktiivne aine, mis muundub aktiivseks viirusevastaseks aineks alles
pärast Herpes simplex viirusest (HSV) või Varicella-zoster viirusest (VZV) infitseeritud rakku
tungimist. Seda atsikloviiri aktiveerumist pärast süsteemset manustamist katalüüsib HSV ja VZV
replikatsiooni jaoks oluline ensüüm HSV või VZV tümidiinkinaas. Ehk teisiti öeldes, HSV ja VZV
sünteesivad ise endale viirusevastast ravimit. See protsess toimub järgmiste sammudena:
-        Pärast süsteemset manustamist tungib atsikloviir üha enamatesse herpesest infitseeritud
rakkudesse.
-        Neis rakkudes leiduv viiruse tümidiinkinaas fosforüleerib atsikloviiri
atsikloviirmonofosfaadiks.
-        Rakuensüümid konverteerivad atsikloviirmonofosfaadi viirusevastase toimega
atsikloviirtrifosfaadiks.
-        Atsikloviirtrifosfaadi afiinsus viiruse DNA-polümeraasi suhtes on 10...30 korda suurem kui
raku DNA-polümeraasi suhtes. Seetõttu inhibeerib atsikloviirtrifosfaat valikuliselt viiruse
ensümaatilist aktiivsust.
-        Lisaks liidab viiruse DNA-polümeraas atsikloviiri viiruse DNAsse, mille tulemuseks on ahela
lõppemine DNA sünteesis. Nende astmete kombinatsioon vähendab väga efektiivselt viiruse
replikatsiooni. Naastude vähendamise analüüsis saavutati HSV-infitseeritud Vero rakkudel (= Aafrika
rohelise ahvi neeruparenhüümi rakukultuurid) inhibeeriv toime annusega 0,1 mmol atsikloviiri/l,
kusjuures infitseerimata Vero rakkudel oli vastav annus 300 mmol atsikloviiri/l. Rakukultuurides
määratud terapeutiline indeks oli 3000.

Toimespekter in vitro
Väga tundlikud: Herpes simplex viiruse 1. ja 2. tüüp, Varicella-zoster viirus.
Tundlikud: Epstein-Barri viirus.
Osaliselt tundlikud või resistentsed: Tsütomegaloviirus.
Resistentsed: RNA-viirused, adenoviirused, rõugeviirused

5.2    Farmakokineetilised omadused

Lokaalselt manustatava atsikloviiri süsteemne imendumine on minimaalne ning sellest tulenev
atsikloviiri tase veres ei ole tuvastatav. Seega on võimatu iseloomustada lokaalse atsikloviiri kineetikat
või biosaadavust. Atsikloviiri lokaalse manustamisega ei kaasne tõenäoliselt toksilisi kõrvaltoimeid,
sest ravim ei jõua süsteemsesse ringlusse.

5.3   Prekliinilised ohutusandmed

In vivo ja in vitro katsed on näidanud, et atsikloviir ei ole mutageenne ning kasutamisel geneetilist
ohtu ei oma. Pikaajalistes uuringutes rottidel ja hiirtel ei täheldatud atsikloviiri kantserogeenset toimet.
Suurel määral mööduvaid toimeid spermatogeneesile seoses üldise toksilisusega rottidel ja koertel on
kirjeldatud ainult atsikloviiri süsteemsete annuste kasutamisel, mis ületavad oluliselt terapeutilisi
annuseid. Kahe põlvkonna uuringud hiirtel ei näidanud suu kaudu manustatud atsikloviiri toimet
fertiilsusele.


6.      FARMATSEUTILISED ANDMED

6.1     Abiainete loetelu

Dimetikoon, stearoüülmakrogoolglütseriidid, tsetüülalkohol, vedel parafiin, propüleenglükool, valge
vaseliin, puhastatud vesi.

6.2     Sobimatus

Ei ole kohaldatav.

6.3     Kõlblikkusaeg

5 aastat.
Pärast esmast avamist - 1 aasta.

6.4     Säilitamise eritingimused

Hoida temperatuuril kuni 25°C.

6.5     Pakendi iseloomustus ja sisu

Alumiiniumtuub polüetüleenist korgiga.
Üks originaalpakend sisaldab 5 g kreemi.

6.6      Kasutamis- ja käsitsemisjuhend

Hoida temperatuuril kuni 25°C.

7.       MÜÜGILOA HOIDJA

STADA Arzneimittel AG
Stadastraβe 2-18
61118 Bad Vilbel, Saksamaa
telefon: ++49 6101 603-0
faks: ++49 6101 603-259


8.       MÜÜGILOA NUMBER

330500


9.       ESMASE MÜÜGILOA VÄLJASTAMISE/MÜÜGILOA UUENDAMISE KUUPÄEV

27.10.2000/3.12.2009


10.      TEKSTI LÄBIVAATAMISE KUUPÄEV

Ravimiametis kinnitatud märtsis 2011