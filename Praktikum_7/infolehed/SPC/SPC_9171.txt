RAVIMI OMADUSTE KOKKUVÕTE


1.    RAVIMPREPARAADI NIMETUS

Upsarin C, 330 mg/200 mg kihisevad tabletid


2.    KVALITATIIVNE JA KVANTITATIIVNE KOOSTIS

Kihisev tablett sisaldab 330 mg atsetüülsalitsüülhapet ja 200 mg askorbiinhapet.

INN. Acidum acetylsalicylicum, Acidum ascorbinicum


Abiainete täielik loetelu vt lõik 6.1.


3.    RAVIMVORM

Kihisev tablett.
Valge ümmargune poolitusjoonega tablett.


4.    KLIINILISED ANDMED

4.1   Näidustused

Nõrk valu. Palavik.

4.2   Annustamine ja manustamisviis

Suukaudseks kasutamiseks. Ravim on mõeldud kasutamiseks täiskasvanutel ja üle 16 aastastel
noorukitel.

Kihisev tablett tuleb täielikult lahustada klaasitäies magustatud või tavalises vees või puuviljamahlas
ja koheselt juua.

Ravimi regulaarne manustamine hoiab ära valu või palaviku taseme kõikumise. Manustamiskordade
vahele peab jääma vähemalt 4 tunnine intervall.

Täiskasvanute ja üle 16 aastaste noorukite maksimaalne ööpäevane annus on 3 g.
Ühekordne annus on üks kuni kaks kihisevat tabletti, mida võib vajadusel korrata 4 tunni järel, mitte
ületades annust 9 tabletti ööpäevas
Eakate patsientide maksimaalne ööpäevane annus on 2 g.
Ühekordne annus on üks kuni kaks kihisevat tabletti, mida võib vajadusel korrata 4 tunni järel, mitte
ületades annust 6 tabletti ööpäevas.

4.3   Vastunäidustused

      Ülitundlikkus toimeainete või ravimi ükskõik millise abiaine suhtes.
      Teadaolev allergia salitsülaatide või sarnase toimega ainete, eriti mittesteroidsete
      põletikuvastaste ravimite (MSPVR) suhtes.
      Äge peptiline haavand.
      Kaasasündinud või omandatud vere hüübivushäire või muu oht verejooksu tekkeks.
      Neerukivitõbi kui askorbiinhappe annus ületab 1 g ööpäevas.
Analgeetilises, antipüreetilises ja põletikuvastases annuses (≥ 500 mg ööpäevas) manustamisel on
ravim raseduse viimasel trimestril vastunäidustatud (vt lõik 4.6).
Atsetüülsalitsüülhappe manustamine koos metotreksaadiga on vastunäidustatud, kui metotreksaadi
annus ületab 15 mg nädalas (vt lõik 4.5).
Atsetüülsalitsüülhappe manustamine koos suukaudsete antikoagulantidega on vastunäidustatud, kui
atsetüülsalitsüülhappe annus on ≥ 3 g ööpäevas (vt lõik 4.5).

4.4   Hoiatused ja ettevaatusabinõud kasutamisel

Üleannustamise vältimiseks tuleb kontrollida, et teised manustatavad ravimid ei sisaldaks
atsetüülsalitsüülhapet. Atsetüülsalitsüülhappe ja teiste mittesteroidsete analgeetikumide samaaegne
kasutamine ei ole põhjendatud (vt lõik 4.5).

Atsetüülsalitsüülhapet ei ole soovitatav kasutada lastel ja alla 16-aastastel noorukitel palavikuga
kulgevate viirusinfektsioonide (sh tuulerõuged, gripp) korral, kuna võib tekkida Reye’ sündroom
(kauakestev oksendamine, maksafunktsiooni häired, entsefalopaatia, kooma).

Ettevaatusabinõud kasutamisel:
      Atsetüülsalitsüülhapet ei soovitata podagrat põdevatele patsientidele.
      Atsetüülsalitsüülhappe kasutamine nõuab ettevaatust dehüdreerunud või eakatel patsientidel
      (vt lõik 4.5).
      Atsetüülsalitsüülhapet tuleb ettevaatusega kasutada juhtudel, kui patsiendil on anamneesis:
             mao- või kaksteistsõrmiksoole haavand, seedetrakti hemorraagia;
             neerufunktsiooni häire;
             maksafunktsiooni häire;
             astma või allergia (mõnel inimesel võib astmahoo või urtikaaria vallandumine olla seotud
             allergiaga MSPVR või atsetüülsalitsüülhappe suhtes ning sellisel juhul on
             atsetüülsalitsüülhape vastunäidustatud);
             metrorraagia või menorraagia;
             emakasisese kontratseptiivi kasutamine (vt lõik 4.5).

Trombotsüüte inhibeerivast toimest, mis ilmneb väga väikeste annuste puhul ja püsib mõned päevad,
tuleb patsienti hoiatada, pidades silmas hemorraagia riski ka pisimate kirurgiliste operatsioonide korral
(näiteks hamba ekstraheerimine).

Ravim sisaldab 485 mg (21 mmol) naatriumi. Sellega tuleb arvestada kontrollitud
naatriumisisaldusega dieedil olevatel patsientide puhul.

4.5   Koostoimed teiste ravimitega ja muud koostoimed

Vastunäidustatud kombinatsioonid

Suukaudsed antikoagulandid
Salitsülaadid suures annuses (täiskasvanutel ≥ 3 g ööpäevas): hemorraagia riski suurenemine
(trombotsüütide funktsiooni inhibeerimine ja seedetrakti kahjustus, lisaks antikoagulandi
väljatõrjumine seosest plasmavalkudega).

Metotreksaat annuses ≥ 15 mg nädalas
Metotreksaadi hematoloogilise toksilisuse suurenemine (põletikuvastaste ainete toimel metotreksaadi
renaalse kliirensi üldine aeglustumine ja salitsülaatide poolt metotreksaadi väljatõrjumine seosest
plasmavalkudega).

Ebasoovitavad kombinatsioonid

Suukaudsed antikoagulandid

Salitsülaadid madalas annuses (täiskasvanutel ≤ 3 g ööpäevas): hemorraagia riski suurenemine
(trombotsüütide funktsiooni inhibeerimine ja seedetrakti limaskesta kahjustus). Vajalik on järelevalve,
eeskätt tuleb jälgida veritsusaega.

Teised MSPVR (sealhulgas salitsülaadid)
Haavandi tekke ja seedetrakti hemorraagia riski suurenemine (summeeruv sünergism).

Hepariinid
Hemorraagia riski suurenemine (trombotsüütide funktsiooni inhibeerimine ja salitsülaatide toimel
seedetrakti limaskesta kahjustus). Tuleb kasutada erineva analgeetilise ja antipüreetilise
toimemehhanismiga ravimeid (nt paratsetamool).

Tiklopidiin
Hemorraagia riski suurenemine (trombotsüüte inhibeerivate toimete sünergism). Kui kombinatsiooni
ei ole võimalik vältida, on vajalik range kliiniline ja laboratoorne järelevalve (koos veritsusaja
mõõtmisega).

Antidepressandid
Võimalik on seedetrakti hemorraagia riski suurenemine kombineerimisel SSTI rühma
antidepressantidega.

Podagravastased ravimid (bensbromaroon, probenetsiid)
Podagravastase toime nõrgenemine (konkureeriv kusihappe elimineerimine neerutuubulites). Kasutada
tuleks teisi analgeetikume.

Ettevaatust nõudvad kombinatsioonid

Diabeedivastased ained (insuliin, kloorpropamiid)
Suure atsetüülsalitsüülhappe annuse tõttu tugevneb hüpoglükeemiline toime (atsetüülsalitsüülhappe
hüpoglükeemiline toime ja diabeedivastase ravimi väljatõrjumine kompleksist plasmavalkudega).
Patsienti tuleb sellest informeerida ja nõuda rangemat glükoositaseme kontrollimist.

Glükokortikosteroidid (süsteemseks manustamiseks)
Glükokortikosteroidravi ajal salitsülaatide taseme langemine veres ja salitsülaatide üleannustamise
risk pärast glükokortikosteroidravi lõpetamist (glükokortikosteroidid kiirendavad salitsülaatide
eliminatsiooni). Glükokortikosteroidravi ajal ja selle lõpetamisel tuleb salitsülaatide annust
korrigeerida.

Diureetikumid, AKE-inhibiitorid
Suured salitsülaadi annused põhjustavad dehüdreeritud patsientidel ägedat neerupuudulikkust
(glomerulaarfiltratsiooni vähenemine neeruprostaglandiinide sünteesi pärssimise tõttu). Lisaks
väheneb antihüpertensiivne toime. Ravi algul tuleb patsient rehüdreerida ja jälgida neerufunktsiooni.

α-interferoon
Interferooni toime võib häiruda. Eelistatud on salitsülaate mittesisaldavate analgeetikumide ja
antipüreetikumide kasutamine.

Metotreksaat annuses < 15 mg nädalas
Metotreksaadi hematoloogilise toksilisuse suurenemine (põletikuvastaste ainete toimel metotreksaadi
renaalse kliirensi üldine aeglustumine ja salitsülaatide poolt metotreksaadi väljatõrjumine kompleksist
plasmavalkudega). Kombineeritud ravi esimestel nädalatel tuleb iga nädal kontrollida täielikku
verepilti. Isegi väikese neerukahjustuse korral ja ka vanemaealistel patsientidel tuleb tihendada
neerufunkstsiooni järelevalvet.

Pentoksüfülliin
Hemorraagia riski suurenemine. Nõuab rangemat kliinilist järelevalvet ja veritsusaja sagedasemat
kontrollimist.
Valproehape
Valproehappe suurenenud toksilisus väljatõrjumise tõttu kompleksist plasmavalkudega.

Alkohol
Atsetüülsalitsüülhappe ja alkoholi aditiivse toime tõttu suureneb seedetrakti limaskesta kahjustuse
tekke oht ja pikeneb veritsusaeg.

Kombinatsioonid, mille otstarbekust tuleb kaaluda

Emakasisene kontratseptiiv
Emakasisese rasestumisvastasevahendi toime vähenemise risk (vaieldav).

Trombolüütikumid
Hemorraagia suurenemise risk.

Antatsiidid
Uriini alkalisatsiooni tõttu suureneb salitsülaatide renaalne eritumine.

4.6   Rasedus ja imetamine

Atsetüülsalitsüülhappel on loomkatsetes täheldatud teratogeenset toimet.

Väärarenguid puudutavad kliinilised andmed (esimene trimester)

Atsetüülsalitsüülhape sümptomaatilises ravis:
Vaatlustulemustest ilmneb, et raseduse esimesel trimestril ei ole atsetüülsalitsüülhappe kasutamine
seostatav väärarengute tekkega.
Atsetüülsalitsüülhape pikaajalises ravis:
Praeguseni ei ole piisavalt andmeid, et hinnata atsetüülsalitsüülhappe väärarengut tekitavat toimet
atsetüülsalitsüülhappe pikaajalisel manustamisel rohkem kui 150 mg ööpäevas raseduse esimesel
trimestril.

Embrüotoksilisust puudutavad kliinilised andmed (teine ja kolmas trimester)

      Suure arvu raseduste analüüsimisel ei ole ravimi lühiajaline kasutamine 4. ja 5. raseduskuul
      selgelt seostatav ühegi embrüotoksilise toimega. Siiski on riski puudumist võimalik tõestada
      ainult epidemioloogiliste uuringutega.
      Nagu kõigi prostaglandiini sünteesi inhibiitorite võib ka atsetüülsalitsüülhappe manustamine
      alates 6. raseduskuust analgeetilises, antipüreetilises ja põletikuvastases annuses (≥500 mg
      ööpäevas) põhjustada lootel:
             enneaegse arteriaalkanali sulgumisega kardiopulmonaarset toksilisust ja pulmonaalset
             hüpertensiooni;
             neerufunktsiooni häiret (neerupuudulikkus), millega kaasneb lootevee vähesus.
      Emal ja lapsel võib raseduse lõpul veritsusaeg pikeneda. See antiagregatiivne toime võib
      väljenduda isegi väga väikeste annuste puhul.

Kokkuvõtteks

Viis esimest raseduskuud
       Atsetüülsalitsüülhapet võib sümptomaatiliseks raviks vajadusel ordineerida.
       Ettevaatusabinõuna on soovitatav atsetüülsalitsüülhapet mitte kasutada pikaajaliseks raviks
       annuses üle 150 mg ööpäevas.
Raseduse viimane trimester
Välja arvatud väga harvad kardioloogilised ja günekoloogilised juhud, mis nõuavad erilist järelevalvet,
on alates kuuendast raseduskuust atsetüülsalitsüülhappel põhinevad ravimid vastunäidustatud.
Ravimit ei soovitata rinnaga toitmise ajal kasutada, kuna atsetüülsalitsüülhape imendub rinnapiima.

4.7    Toime reaktsioonikiirusele

Ei ole täheldatud ravimi toimet autojuhtimisele ja masinate käsitsemise võimele.

4.8    Kõrvaltoimed

Atsetüülsalitsüülhape

Vere- ja lümfisüsteemi häired
Pikenenud veritsusajaga hemorraagilised sündroomid (ninaverejooks, igemete veritsus, purpur jne).
See toime püsib 4...8 päeva pärast atsetüülsalitsüülhappe kasutamise lõpetamist. Kirurgilisele
operatsioonile mineval patsiendil võib see põhjustada hemorraagia riski.

Närvisüsteemi häired
Peavalu, mis on tavaliselt üleannustamise tunnus.

Kõrva ja labürindi kahjustused
Kohin kõrvus.
Kuulmishäired.

Seedetrakti häired
Mao- või kaksteistsõrmiksoole haavand.
Seedetrakti veritsus, mis võib ilmneda (veriokse, veriroe jne) või olla varjatud ja on
rauapuudusaneemia põhjustaja. Mida suurem on annus, seda tihemini sarnaseid veritsusi esineb.
Kõhuvalu.

Immuunsüsteemi häired
Sensibilisatsiooni reaktsioonid: anafülaktiline reaktsioon, Quincke ödeem, astma, urtikaaria.

Askorbiinhape
C-vitamiin annuses üle 1 g soodustab oksalaat- ja uraatneerukivide moodustumist ning võib G6PD
puudulikkusega seotud kroonilise hemolüüsiga patsientidel soodustada hemolüüsi.

4.9    Üleannustamine

Mürgistuse suhtes tuleb olla tähelepanelik vanemaealiste ja eriti väikeste laste puhul (esineb
terapeutilisi üleannustamisi ja sageli juhuslikke mürgistusi), kellel see võib olla letaalne.

Kliinilised sümptomid
      Mõõdukas mürgistus: kohin kõrvus, kuulmishäired, peavalu, pearinglus ja iiveldus on
      üleannustamise tunnused ja neid saab leevendada annuse vähendamisega.
      Raske mürgistus: palavik, hüperventilatsioon, ketoos, respiratoorne alkaloos, metaboolne
      atsidoos, tsirkulatoorne kollaps, hingamispuudulikkus, märkimisväärne hüpoglükeemia.

Ravi
       Kiire hospitaliseerimine.
       Maoloputus sissevõetud ravimi kiireks eemaldamiseks.
       Happe-leelise tasakaalu jälgimine.
       Forsseeritud leeliseline diurees ning vajadusel hemodialüüs või peritoneaaldialüüs.
       Sümptomaatiline ravi.


5.     FARMAKOLOOGILISED OMADUSED

5.1    Farmakodünaamilised omadused

Farmakoterapeutiline grupp: teised analgeetikumid ja antipüreetikumid.
ATC-kood: N02BA51

Atsetüülsalitsüülhape kuulub happeliste mittesteroidsete põletikuvastaste ravimite gruppi, millel on
valuvaigistav, palavikku alandav ja põletikuvastane toime. Toimemehhanism põhineb
prostaglandiinide biosünteesis osalevate tsüklooksügenaaside pöördumatul inhibeerimisel.

5.2    Farmakokineetilised omadused

Atsetüülsalitsüülhape
Atsetüülsalitsüülhape hüdrolüüsitakse plasmas aktiivseks metaboliidiks salitsüülhappeks.
Salitsüülhape seondub ulatuslikult plasmavalkudega. Maksimaalne plasmakontsentratsioon saabub
2...4 tunni pärast. Eliminatsioon uriiniga suureneb uriini pH taseme tõstmisel. Salitsüülhappe
poolväärtusaeg on annusest sõltuvalt 3...9 tundi.

Askorbiinhape
Askorbiinhape imendub seedetraktist muutumatult ja kiiresti ning jaotub laialdaselt organismi
kudedes. Askorbiinhape oksüdeerub pöörduvalt dehüdroaskorbiinhapeks, osa metaboliseerub ka
askorbaat-2-sulfaadiks, mis on inaktiivne ja oksalaadiks, mis eritub uriiniga. Organismi vajadusi
ületav liigne askorbiinhape eritub kiiresti muutumatul kujul uriiniga.

5.3    Prekliinilised ohutusandmed

Ei ole kohaldatav.


6.     FARMATSEUTILISED ANDMED

6.1    Abiainete loetelu

Glütsiin
veevaba sidrunhape
naatriumvesinikkarbonaat
naatriumbensoaat
povidoon.

6.2    Sobimatus

Ei ole kohaldatav.

6.3    Kõlblikkusaeg

2 aastat.

6.4    Säilitamise eritingimused

Hoida temperatuuril kuni 25°C. Hoida silinder tihedalt suletuna.
Hoida niiskuse eest kaitstult.

6.5    Pakendi iseloomustus ja sisu

Polüpropüleensilinder polüetüleenkorgiga, milles on niiskust siduv aine.
Pakendis on 10 või 20 kihisevat tabletti.

6.6   Erinõuded hävitamiseks

Erinõuded puuduvad.


7.    MÜÜGILOA HOIDJA

Bristol-Myers Squibb Gyógyszerkereskedelmi Kft.
Lövőház u. 39
1024, Budapest
Ungari


8.    MÜÜGILOA NUMBER

149196


9.    ESMASE MÜÜGILOA VÄLJASTAMISE/MÜÜGILOA UUENDAMISE KUUPÄEV

25.10 1996/ 08.02 2002/ 12.02.2007


10.   TEKSTI LÄBIVAATAMISE KUUPÄEV

Ravimiametis kinnitatud mais 2010.