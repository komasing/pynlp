RAVIMI OMADUSTE KOKKUVÕTE


1.    RAVIMPREPARAADI NIMETUS

Ferrum Lek, 50 mg/ml süstelahus


2.    KVALITATIIVNE JA KVANTITATIIVNE KOOSTIS

Süstelahuse 1 ml sisaldab toimeainena 50 mg rauda raud(III)hüdroksiidi ja dekstraani kompleksina.
Üks ampull (2 ml süstelahust) sisaldab toimeainena 100 mg rauda raud(III)hüdroksiidi ja dekstraani
kompleksina.

Abiainete täielik loetelu vt lõik 6.1.


3.    RAVIMVORM

Süstelahus
Pruuni värvusega, opaakne süstelahus.


4.    KLIINILISED ANDMED

4.1   Näidustused

Rauavaegusaneemia ravi, kui suukaudne ravi ei sobi või on ebaefektiivne.

Märkus. Ravi FERRUM LEK’iga võib alustada ainult neil patsientidel, kellel on kindlad näidustused
ravi alustamiseks ja seerumi ferritiini tase ning erütrotsüütide arv on laboratoorsete analüüsidega
määratud. Juhul, kui esineb kahtlus raua malabsorptsioonile sooletraktis, tuleb sooritada täiendavad
uuringud raua imendumise kindlakstegemiseks.

4.2   Annustamine ja manustamisviis

FERRUM LEK süstelahust tohib manustada ainult intramuskulaarselt. Süstitakse ülepäeviti
sügavale lihasesse, vahelduvalt vasakusse ja paremasse tuharasse.
Preparaati ei tohi manustada intravenoosse infusioonina ega süstetena.

Enne, kui ravimit hakatakse manustama terapeutilistes ööpäevastes annustes, tuleb täiskasvanutele
manustada ¼ või ½ ampulli FERRUM LEK’i (vastavalt 25 või 50 mg rauda) ning lastele pool
vastavalt vanusele soovitatavast ööpäevasest annusest. Testperioodil tuleb FERRUM LEK’i
manustada samal viisil nagu hilisema ravi käigus. Kui 15 minuti jooksul pärast ravimi manustamist
soovimatuid kõrvaltoimeid ei teki, võib manustada ka ülejäänud osa esialgsest ööpäevasest annusest.

FERRUM LEK’i annustamine
Annuse kalkuleerimine
FERRUM LEK’i annus tuleb määrata individuaalselt arvestades kogu raua defitsiidile, mis on
arvutatud järgmise valemi alusel:
Kogu raua defitsiit [mg] =
kehakaal [kg] x (vajalik hemoglobiin [g/l] - tegelik hemoglobiin [g/l]) x 0,24 + depooraud [mg]

Kehakaal kuni 35 kg: vajalik hemoglobiini kontsentratsioon = 130 g/L ja depooraud = 15 mg/kg
kehakaalu kohta.
Kehakaal üle 35 kg: vajalik hemoglobiini kontsentratsioon = 150 g/L ja depooraud = 500 mg.
Faktor 0,24 = 0.0034 × 0.07 × 1000
(Raua sisaldus hemoglobiinis = 0,34%; vere koguhulk = 7% kehamassist; faktor 1000 = on vajalik
üleminekuks g-delt mg-dele).

Näide:
Patsient kehakaaluga 70 kg:
hemoglobiini tegelik kontsentratsioon: 80 g/L
Asendatav raud hemoglobiini sünteesiks: 70 x (150 − 80) x 0,24 = 1200 mg Fe
Depooraud:      500 mg Fe
_______________________
Kogu raua defitsiit = 1700 mg Fe

Manustatavate FERRUM LEK’i ampullide arv = Kogu raua defitsiit [mg]
                                                  100 mg

Tabelis on toodud FERRUM LEK’i ampullide arv, mida peaks patsiendile manustama, vastavalt
tegelikule hemoglobiini väärtusele ja kehakaalule:

    Kehakaal                         Manustatavate FERRUM LEK’i ampullide arv:
      (kg)              Hgb 60 g/l          Hgb 75 g/l      Hgb 90 g/l         Hgb 105 g/l
        5                  1,5                  1,5            1,5                 1,0
       10                  3,0                  3,0            2,5                 2,0
       15                  5,0                  4,5            3,5                 3,0
       20                  6,5                  5,5            5,0                 4,0
       25                  8,0                  7,0            6,0                 5,5
       30                  9,5                  8,5            7,5                 6,5
       35                 12,5                 11,5           10,0                 9,0
       40                 13,5                 12,0           11,0                 9,5
       45                 15,0                 13,0           11,5                10,0
       50                 16,0                 14,0           12,0                10,5
       55                 17,0                 15,0           13,0                11,0
       60                 18,0                 16,0           13,5                11,5
       65                 19,0                 16,5           14,5                12,0
       70                 20,0                 17,5           15,0                12,5
       75                 21,0                 18,5           16,0                13,0
       80                 22,5                 19,5           16,5                13,5
       85                 23,5                 20,5           17,0                14,0
       90                 24,5                 21,5           18,0                14,5

Kui FERRUM LEK’i ampullide arv, mis tuleks manustada on suurem kui maksimaalne ööpäevane
annus, tuleb ampullide arv jagada mitmele manustamiskorrale. Kui 1...2 nädalase FERRUM LEK’i
ravi käigus hematoloogilised näitajad ei parane, tuleb esialgset diagnoosi kontrollida.

Asendatava rauakoguse kalkuleerimine verekaotusest tingitud sekundaarse aneemia korral.
Rauadefitsiidi kompenseerimiseks vajalik FERRUM LEK’i ampullide arv arvutatakse välja
alljärgneva valemi alusel:
- kui kaotatud vere kogus on teada: 200 mg raua manustamine i.m. (2 ampulli FERRUM LEK’i)
põhjustab hemoglobiini hulga suurenemise, mis on ekvivalentne 1 vereühikuga (400 ml verd sisaldab
hemoglobiini 150 g/l).
Asendatav raud (mg) = kaotatud vereühikute arv x 200 või
vajalike FERRUM LEK’i ampullide arv = kaotatud vereühikute arv x 2.
- kui alanenud hemoglobiini väärtus on teada: kasutada eelnevat valemit arvestades, et depoorauda ei
pea taastama.
Asendatav raud (mg) = kehakaal [kg] x (vajalik hemoglobiin [g/l] - tegelik hemoglobiin [g/l]) x 0,24

Näide: Patsient kehakaaluga 60 kg, hemoglobiini defitsiidiga 10 g/l tuleb asendada 150 mg rauda, s.t
vajalik on 1,5 ampulli FERRUM LEK’i.
Maksimaalsed talutavad Ferrum Lek’i annused ööpäevas
Lapsed. 0,14 ml (7 mg rauda/kg) FERRUM LEK’i ööpäevas.
Täiskasvanud. 4 ml (200 mg rauda) FERRUM LEK’i.

Manustamisviis ja kasutamisjuhis
Väga oluline on manustada lihasesisest süstet hoolikalt ja sobival viisil vältimaks valu ja naha
määrdumist.
Ferrum Lek’i lihasesisene süste tehakse tuhara ülemisse lateraalsesse neljandikku kasutades
5...6 cm pikkust nõela. Enne süstimist tuleb nahk puhastada ja nahaalust kudet tõmmata 2 cm
võrra allapoole, et vältida hilisemat manustatud preparaadi leket. Pärast süstimist vabastatakse
alla tõmmatud kude ning surutakse süstekohale umbes 1 minuti jooksul.

4.3   Vastunäidustused

FERRUM LEK on vastunäidustatud patsientidel, kellel on:
•   anamneesis ülitundlikkus toimeaine või ravimi ükskõik millise abiaine suhtes
•   aneemia, mis ei ole põhjustatud raua defitsiidist
•   raualiig (hemokromatoos, hemosideroos)
•   raua inkorporatsiooni häired hemoglobiini (aneemia, mis on põhjustatud plii mürgistusest;
    sideroakrestiline aneemia)
•   tõsiselt häiritud hemostaas (hemofiilia) hematoomi tekke tõttu
•   raseduse esimene trimester(vt lõik 4.6)

4.4   Hoiatused ja ettevaatusabinõud kasutamisel

Väheste kasutamiskogemuste tõttu ei tohi FERRUM LEK süstelahust kasutada alla 4-kuu vanustel
lastel.

Parenteraalselt manustatavad rauapreparaadid võivad põhjustada allergilisi ja anafülaktoidseid
reaktsioone (vajalikuks võib osutuda antihistamiinide või adrenaliini kasutamine).

Patsientidel, kes põevad bronhiaalastmat, Crohn’i tõbe, progresseeruvat kroonilist polüartriiti ja need,
kellel on madal rauasidumisvõime ja/või foolhappe defitsiit, on suurem risk allergiliseks või
anafülaktiliseks reaktsiooniks.

Neeru- ja maksafunktsiooni häiretega patsientidel on raua manustamisel vajalik ettevaatus.

Südamepuudulikkusega ja südamehaigustega patsientidel võib ravi rauapreparaatidega põhjustada
kardiovaskulaarseid tüsistusi.

Ägeda või kroonilise infektsiooni korral võib parenteraalselt manustatud raud halvendada nii
bakteriaalse kui viirusliku infektsiooni kulgu.

4.5   Koostoimed teiste ravimitega ja muud koostoimed

Parenteraalsete rauapreparaatide efektiivsus suureneb, kui samaaegselt kasutatakse AKE inhibiitoreid.
Nagu kõiki parenteraalseid rauapreparaate, nii ei tohiks ka FERRUM LEK’i manustada koos
suukaudsete rauapreparaatidega, kuni nende imendumine ei ole lõppenud. Suukaudset ravi rauaga
tuleks alustada vähemalt 5 päeva pärast viimast rauasüsti.

4.6   Rasedus ja imetamine

Rasedus
Pole saadaval kliinilisi andmeid raud(III)hüdroksiidi ja dekstraani kompleksile eksponeeritud
raseduste kohta.
Loomkatsetes ei esinenud otseseid ega kaudseid kahjulikke toimeid rasedusele, embrüo või loote
arengule, sünnitusele ega postnataalsele arengule (vt lõik 5.3).
Raseduse teisel ja kolmandal trimestril tuleb ravimit rasedatel naistel kasutada ettevaatusega.

Imetamine
FERRUM LEK’i tuleb last rinnaga toitvale naisele manustada ettevaatusega. Metaboliseerumata raud-
dekstraani jäägid erituvad inimese rinnapiima.

4.7   Toime reaktsioonikiirusele

Uuringuid toime kohta autojuhtimise ja masinate käsitsemise võimele pole läbi viidud.

4.8   Kõrvaltoimed

Üldiselt on FERRUM LEK hästi talutav. FERRUM LEK süstelahuse kasutamisel on esinenud
järgmisi kõrvaltoimeid: hüpotensioon, liigesevalud, lümfisõlmede suurenemine, palavik, peavalu,
pearinglus, seedetrakti häired, iiveldus, oksendamine ja põletikureaktsioon süstekohal.Kõrvaltoimete
ravi on sümptomaatiline.
Kui ravimit süstitakse ebakorrektselt, võivad tekkida põletik ning hematoomid nahas ja nahaaluses
koes.
Väga harva võivad tekkida allergilised ja anafülaktilised reaktsioonid, eriti bronhiaalastmat põdevatel,
väikese rauasidumisvõimega ja/või foolhappe defitsiidiga patsientidel.

Allpool toodud kõrvaltoimete esinemissagedus on defineeritud järgmise konventsiooni järgi:
Väga sage (≥1/10); sage (≥1/100, <1/10); aeg-ajalt (≥1/1000, <1/100); harv (≥1/10000, <1/1000); väga
harv (<1/10000).

Vere ja lümfisüsteemi häired
Väga harv:         hemolüüs; lümfadenopaatia.

Närvisüsteemi häired
Sage:             mööduvad maitsetundlikkuse häired (eriti metallimaitse).
Aeg-ajalt:        peavalu; pearinglus.
Harv:             paresteesia.

Vaskulaarsed häired
Aeg-ajalt:        hüpotensioon ja kollaps.

Respiratoorsed, rindkere ja mediastiinumi häired
Aeg-ajalt:         bronhospasm, düspnoe.

Seedetrakti häired
Aeg-ajalt:         iiveldus; oksendamine; kõhuvalu; kõhulahtisus.

Naha ja nahaaluskoe kahjustused
Aeg-ajalt:        kihelus; urtikaaria; lööve; eksanteem; erüteem.

Lihas-skeleti ja sidekoe kahjustused
Aeg-ajalt:          lihaskarmbid, müalgia.

Üldised häired ja manustamiskoha reaktsioonid
Aeg-ajalt:         palavik, värisemine, õhetus, valu ja pingetunne rinnus. Süstekoha kahjustused nagu
                   pindmine flebiit, põletustunne, turse.
Harv:              anafülaktoidsed reaktsioonid (harva koos artralgiaga); perifeersed tursed; väsimus;
                   asteenia; halb enesetunne

Lisaks, spontaanselt on teatatud järgmistest kõrvaltoimetest:
Isoleeritud juhud: teadvusetaseme vähenemine, joobnud tunne, segadus, angioödeem, liigeste tursed,
hüperhidroos, seljavalu.

4.9   Üleannustamine

Seniajani puuduvad teated raud(III)hüdroksiidi ja dekstraani kompleksi süstelahuse kasutamisel
tekkinud raua üleannustamise kohta.
Rauapreparaatidega üleannustamine võib põhjustada ägedaid tüsistusi ja hemosideroosi.
Parenteraalselt manustatavad rauapreparaadid võivad põhjustada allergilisi ja anafülaktoidseid
reaktsioone. Kerge allergilise reaktsiooni korral tuleb manustada antihistamiinseid ravimeid; tõsise
anafülaktilise reaktsiooni korral tuleb viivitamatult manustada adrenaliini, kardiopulmonaalne
reanimatsioon. Raua üleannustamise juhtudel on ravi sümptomaatiline ja antidoodina manustatakse
aineid, mis rauaga moodustavad sisekompleksühendeid, nt 1 g deferoksamiini intravenoosselt
(maksimaalselt 15 mg/kg/tunnis).


5.    FARMAKOLOOGILISED OMADUSED

5.1   Farmakodünaamilised omadused

Farmakoterapeutiline grupp: raud(III), parenteraalsed preparaadid, ATC-kood: B03AC06

FERRUM LEK’i intramuskulaarse süstimise järgselt osa raud(III)hüdroksiidist liidetakse ferritiini
koostisesse, mida toodetakse maksarakkude mitokondrites. Ferritiin koosneb proteiinsest kattest –
apoferritiinist, mille sees esineb raud raudoksiidina fosfaatkompleksi koostises.
Vereplasmas transformeeritakse raud transferriini koostisesse. See on beeta-globuliin, mida
sünteesitakse maksas. Iga transferriini molekul seob kaks raua aatomit. Transferriiniga seondunud
raud viiakse laiali organismi rakkudesse, kus seda kasutatakse hemoglobiini, müoglobiini ja teatud
ensüümide tootmiseks. Kaudselt osaleb transferriin ka organismi kaitsemehhanismides infektsioonide
vastu.
Raud(III)hüdroksiidi ja dekstraani kompleksi parenteraalse manustamise järgselt suureneb
hemoglobiini kontsentratsioon kiiremini kui raud(II)-soolade suukaudse manustamise järgselt, kuigi
raua kasutamise kineetika ei sõltu manustamisviisist.
Raud(III)hüdroksiidi ja dekstraani kompleks on küllalt suur, vältimaks eritumist neerude kaudu.
Selline kompleks on stabiilne ning füsioloogilistes tingimustes sellest ioonset rauda ei vabane. Raud
kuulub polünukleaarsesse kompleksi ning on seotud sarnasel viisil nagu ta on seotud füsioloogiliselt
ferritiini koostisesse.
Eksperimentaalsed uurimused on näidanud, et FERRUM LEK’i manustamisel toimuvad organismis
sarnased muutused nagu raua suukaudsel manustamisel.

5.2   Farmakokineetilised omadused

Raud(III)hüdroksiidi ja dekstraani kompleks imendub peamiselt lümfisüsteemi kaudu ning
difundeerub süsteemsesse vereringesse ligikaudu kolme päeva jooksul. Kuigi biosaadavusandmed
puuduvad, on teada, et küllaltki suur kogus intramuskulaarselt manustatud raud(III)hüdroksiidi ja
dekstraani kompleksist ei imendu lihaskoest väga pika aja jooksul. Raud(III)hüdroksiidi ja dekstraani
kompleksi bioloogiline poolväärtusaeg on 3...4 päeva.
Makromolekul raud(III)hüdroksiidi ja dekstraani kompleks võetakse üle retikulo-endoteliaalsüsteemi
poolt, mille rakkudes lahutatakse raua- ja polüisomaltoosi komponendid. Raud seotakse seejärel
ferritiini ja hemosideriini koostisesse ning väiksemal määral ka transferriiniga. Sel viisil seotud rauda
kasutatakse seejärel luuüdis hemoglobiini sünteesiks s.o erütropoeesi käigus.
Polüisomaltoos kas metaboliseeritakse või eritub organismist.
Raud eritub organismist ebaolulistes kogustes.

5.3   Prekliinilised ohutusandmed

Kroonilise toksilisuse, genotoksilisuse ja reproduktsioonitoksilisuse prekliinilised uuringud ei ole
näidanud kahjulikku toimet inimesele.


6.     FARMATSEUTILISED ANDMED

6.1    Abiainete loetelu

Naatriumhüdroksiid (pH-taseme korrigeerimiseks)
Soolhape (pH-taseme korrigeerimiseks)
Süstevesi

6.2    Sobimatus

FERRUM LEK süstelahust ei tohi segada teiste ravimitega.

6.3    Kõlblikkusaeg

5 aastat.

6.4    Säilitamise eritingimused

Hoida temperatuuril kuni 25°C.
Mitte lasta külmuda.
FERRUM LEK’i ampullide ebaõigel säilitamisel võib süstelahuses tekkida sade.

6.5    Pakendi iseloomustus ja sisu

Värvitust klaasist ampullid, hüdrolüütiline klaas tüüp I.
Süstelahus intramuskulaarseks manustamiseks, 2 ml ampullis, 5 tk või 50 tk karbis.

6.6    Erihoiatused ravimi hävitamiseks ja käsitlemiseks

Enne kasutamist tuleb ampulle visuaalselt kontrollida sademe ja homogeensuse osas; ampullid peavad
olema vigastamata. Kasutada tohib ainult ilma sademeta ampulle, mis sisaldavad homogeenset lahust.
Kui FERRUM LEK’i ampull on avatud, siis tuleb see manustada koheselt.
FERRUM LEK’i ei tohi segada teiste ravimitega.


7.     MÜÜGILOA HOIDJA

Lek Pharmaceuticals d.d
Verovškova 57
Ljubljana
Sloveenia


8.     MÜÜGILOA NUMBER

290499


9.     ESMASE MÜÜGILOA VÄLJASTAMISE/MÜÜGILOA UUENDAMISE KUUPÄEV

17.12.1999/22.10.2010

10.   TEKSTI LÄBIVAATAMISE KUUPÄEV

Ravimiametis kinnitatud oktoobris 2010