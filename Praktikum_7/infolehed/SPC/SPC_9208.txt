RAVIMI OMADUSTE KOKKUVÕTE


1.    RAVIMPREPARAADI NIMETUS

IMIGRAN FDT, 50 mg õhukese polümeerikattega tabletid
IMIGRAN FDT, 100 mg õhukese polümeerikattega tabletid
IMIGRAN, 20 mg ninasprei, lahus


2.    KVALITATIIVNE JA KVANTITATIIVNE KOOSTIS

Õhukese polümeerikattega tablett sisaldab 50 mg või 100 mg sumatriptaani
(sumatriptaansuktsinaadina).
Ninasprei on ettenähtud ühekordseks kasutamiseks, 1 annus sisaldab 20 mg sumatriptaani 0,1 ml-s
puhverdatud vesilahuses. Lahusel on iseloomulik maitse.

INN. Sumatriptanum

Abiained vt lõik 6.1.


3.    RAVIMVORM

IMIGRAN FDT, 50 mg
Roosa õhukese polümeerikattega, kolmnurkne, kaksikkumer tablett, mille ühele küljele on pressitud
`GS 1YM`ja teisele küljele `50`.
IMIGRAN FDT, 100 mg
Valge õhukese polümeerikattega, kolmnurkne, kaksikkumer tablett, mille ühele küljele on pressitud
`GS YE7`ja teisele küljele `100`.
IMIGRAN, 20 mg ninasprei, lahus.
Helekollane kuni tumekollane lahus.


4.    KLIINILISED ANDMED

4.1   Näidustused

Auraga või aurata migreen.

4.2   Annustamine ja manustamisviis

Sumatriptaani ei tohi kasutada profülaktiliselt.

Sumatriptaani soovitatakse monoteraapiana ägeda migreenihoo raviks ja seda ei tohi manustada
samaaegselt ergotamiini või ergotamiini derivaatidega (sealhulgas metüsergiidiga) (vt lõik 4.3).
Soovitatav on sumatriptaani manustada nii kiiresti kui võimalik pärast migreenihoo algust. Ravim on
võrdselt efektiivne sõltumata hoo staadiumist, mille ajal seda manustatakse.

Annustamine

Õhukese polümeerikattega tabletid:

•    Täiskasvanud
Soovitatav annus on üks 50 mg tablett. Mõned patsiendid võivad vajada 100 mg manustamist.
Kui esimene sumatriptaani annus ei toiminud, ei tohi sama hoo puhul enam teist annust võtta.
Sumatriptaani võib uuesti võtta alles järgmise hoo puhul.
Kui esimene annus toimib, kuid sümptomid tekivad uuesti, võib järgmise annuse manustada järgmise
24 tunni jooksul. Sumatriptaani tablette ei tohi manustada üle 300 mg 24 tunni jooksul.

Tabletid tuleb alla neelata tervelt koos veega. Neelamisraskusega patsiendid võivad kaetud tableti enne
manustamist väheses vees lahustada. Sumatriptaani tablettidel on mõru maitse.

•     Lapsed ja noorukid (alla 18 eluaasta)
Sumatriptaani tablette ei soovitata kasutada lastel ja noorukitel, kuna andmed nende tablettide ohutuse
ja tõhususe kohta selles vanusegrupis on ebapiisavad.

•     Eakad patsiendid ( üle 65 eluaasta)
Sumatriptaani tablettide kasutamise kogemus üle 65-aastastel patsientidel on piiratud. Sumatriptaani
tablettide farmakokineetika eakatel ei erine oluliselt noorematest patsientidest, kuid seni, kuni
puuduvad põhjalikumad kliinilised andmed, ei ole sumatriptaani tablettide kasutamine üle 65-aastastel
patsientidel soovitatav.

Ninasprei:

•    Täiskasvanud (18-aastased ja vanemad)
Sumatriptaani ninasprei optimaalne annus on 20 mg ühte ninasõõrmesse.
Kuid migreenihoogude internsiivsuse ja sumatriptaani imendumise erinevuste tõttu võib mõnedel
patsientidel olla efektiivne 10 mg annus.
Kui esimene sumatriptaani annus ei toiminud, ei tohi sama hoo puhul enam teist annust võtta. Sellisel
puhul võib hoogu ravida paratsetamooli, aspiriini või mittesteroidsete põletikuvastaste ravimitega.
Sumatriptaani võib uuesti manustada alles järgmise hoo puhul.
Kui esimene annus toimib, kuid sümptomid tekivad uuesti, võib järgmise annuse manustada järgmise
24 tunni jooksul nii, et kahe annuse vahele jääb vähemalt 2-tunnine intervall.
Ühegi 24-tunnise perioodi jooksul ei tohi manustada üle 2 sumatriptaani 20 mg ninasprei annuse.

•    Noorukid (12–17-aastased)
Sumatriptaani võib noorukitele manustada ainult migreeni ravimises kogenud spetsialisti või arsti
soovitusel, arvestades kohalikke juhiseid.
Sumatriptaani ninasprei soovitatav annus on 10 mg ühte ninasõõrmesse.
Kui esimene sumatriptaani annus ei toiminud, ei tohi sama hoo puhul enam teist annust võtta. Sellisel
puhul võib hoogu ravida paratsetamooli, aspiriini või mittesteroidsete põletikuvastaste ravimitega.
Sumatriptaani võib uuesti manustada alles järgmise hoo puhul.
Kui esimene annus toimib, kuid sümptomid tekivad uuesti, võib järgmise annuse manustada järgmise
24 tunni jooksul nii, et kahe annuse vahele jääb vähemalt 2-tunnine intervall.
Ühegi 24-tunnise perioodi jooksul ei tohi manustada üle 2 sumatriptaani 10 mg ninasprei annuse.

•    Lapsed (alla 12-aastased)
Sumatriptaani ninaspreid ei soovitata kasutada alla 12-aastastel lastel, kuna andmed selle ravimi
ohutuse ja tõhususe kohta selles vanusegrupis on ebapiisavad.

•   Eakad patsiendid (üle 65- aastased)
Sumatriptaani ninasprei kasutamise kohta üle 65-aastastel patsientidel puudub kogemus.
Farmakokineetikat pole eakatel patsientidel piisavalt uuritud. Kuni puuduvad põhjalikumad kliinilised
andmed ei ole sumatriptaani kasutamine eakatel patsientidel soovitatav.

4.3   Vastunäidustused

- Ülitundlikkus ravimi ükskõik millise koostisaine suhtes.
- Eelnenud müokardiinfarkt, südame isheemiatõbi või sarnased sümptomid, Prinzmetal'i stenokardia
(koronaarne vasospasm), perifeersete veresoonte haigus.
- Sumatriptaani ei tohi manustada patsiendile, kellel on anamneesis äge aju vaskulaarne haigus või
aju transitoorne isheemia.
- Ravile allumatu hüpertensiooni korral on sumatriptaani kasutamine vastunäidustatud.
- Sumatriptaani ei tohi manustada raske maksapuudulikkusega patsiendile.
- Ergotamiini või ergotamiini derivaatide (sh metüülsergiidi) samaaegne kasutamine on
vastunäidustatud (vt lõik 4.5).
- Sumatriptaani ei tohi kasutada koos MAO inhibiitoritega ega 2 nädala jooksul pärast MAO
inhibiitoritega ravi lõpetamist.

4.4   Hoiatused ja ettevaatusabinõud kasutamisel

IMIGRAN’i tohib kasutada vaid siis, kui migreeni diagnoos on kindel.

Sumatriptaan ei ole näidustatud hemipleegilise, basilaarse või oftalmopleegilise migreeni raviks.

Ebatüüpiliste sümptomitega migreeni diagnoosiga patsientidel või haigetel, kellel varem ei ole
migreeni diagnoositud, peab enne peavalu ravimist välistama raske neuroloogilise patoloogia
olemasolu (tserebrovaskulaarsed haigused, subarahnoidaalne hemorraagia, transitoorne isheemia).
Tuleb meeles pidada, et migreenihaigetel võib olla suurenenud oht tserebrovaskulaarsete haiguste
tekkeks.

IMIGRAN’i manustamise järgselt võivad tekkida mööduvad sümptomid, sh pinge- ja valutunne
rindkeres, mis võib kiirguda kurgu piirkonda (vt 4.8 Kõrvaltoimed). Sümptomite sarnanemisel südame
isheemiatõvele tuleb haigel teostada vastav läbivaatus.

Sumatriptaani kasutamise kliiniline kogemus on näidanud, et selektiivsete serotoniini tagasihaarde
inhibiitoritega (SSTI) koosmanustamise järgselt võib tekkida serotoniini sündroom (segasusseisund,
autonoomne ebastabiilsus ja neuromuskulaarsed häired). Serotoniini sündroomi on täheldatud ka
triptaanide ning serotoniini ja noradrenaliini tagasihaarde inhibiitorite (SNTI) koosmanustamisel.
Kui sumatriptaani ja SSTI/SNTI samaaegne kasutamine on kliiniliselt vajalik, peab patsiente hoolikalt
jälgima (vt 4.5).
IMIGRAN’i manustamisel seisundite korral, mis võivad märkimisväärselt mõjutada ravimi
imendumist, metabolismi või eritumist (nt kahjustatud maksa- või neerufunktsiooni korral), tuleb olla
ettevaatlik.

Patsientidel, kellel on anamneesis krambid või muud krambiläve alandavad riskifaktorid, tuleb
IMIGRAN’i kasutada ettevaatlikult (vt 4.8).

Sulfoonamiidide suhtes ülitundlikel patsientidel võib esineda allergiline reaktsioon pärast
sumatriptaani manustamist. Reaktsioonid võivad ulatuda naha ülitundlikkusest kuni anafülaksiani.
Kuna ristitundlikkuse kohta on andmeid piiratult, tuleb nendele patsientidele sumatriptaani
manustamisel olla ettevaatlik.

Kõrvaltoimed võivad esineda sagedamini samaaegse triptaanide ja naistepuna (Hypericum perforatum)
sisaldavate taimsete preparaatide kasutamise korral.

Ükskõik millist tüüpi valuvaigistite pikaajaline kasutamine peavalude puhul võib neid raskemaks
muuta. Kui esineb selline olukord või seda kahtlustatakse, tuleb otsida meditsiinilist abi ja ravi
katkestada. Ravimite üleannustamisest tingitud peavalu (medication overuse headache - MOH) tuleb
kahtlustada patsientidel, kellel esinevad sagedased või igapäevased peavalud hoolimata
peavaluravimite regulaarsest kasutamisest (või selle tõttu).

Soovitatavat sumatriptaani annust ei tohi ületada.

Sumatriptaani ei tohi ilma eelneva kardiovaskulaarse hindamiseta manustada patsientidele, kellel
esinevad südame isheemiatõve riskifaktorid, sealhulgas patsientidele, kes suitsetavad palju või
kasutavad nikotiinasendusravi (vt lõik 4.3). Erilist tähelepanu tuleb pöörata nendele riskifaktoritele
postmenopausaalsetele naiste ja üle 40-aastastele meeste puhul. Siiski, väga harvadel juhtudel on
esinenud sumatriptaani manustamise järgselt tõsiseid kardiaalseid sümptomeid ka ilma
kardiovaskulaarse foonhaiguseta patsientidel.

4.5   Koostoimed teiste ravimitega ja muud koostoimed

Koostoimeid propranolooli, flunarisiini, pisotifeeni ja alkoholiga ei ole leitud.

Ergotamiini sisaldavate preparaatide ja sumatriptaani samaaegne manustamine on vastunäidustatud.
Ergotamiin ja sumatriptaan võivad toimida aditiivselt ning põhjustada vasospasmi. Sumatriptaani tohib
manustada 24 tundi pärast ergotamiini viimast annust. Ergotamiini tohib manustada 6 tundi pärast
sumatriptaani viimast annust.

Võimalike koostoimete tõttu on sumatriptaani ja MAO inhibiitorite samaaegne kasutamine
vastunäidustatud (vt 4.3).

Kõrvaltoimeid võib tekkida sagedamini, kui samaaegselt kasutatakse teisi triptaane või naistepuna
(Hypericum perforatum) sisaldavaid taimseid preparaate.

Müügiletuleku järgselt on üksikutel juhtudel teatatud sumatriptaani ja SSTI koosmanustamisel
serotoniini sündroomi (segasusseisund, autonoomne ebastabiilsus ja neuromuskulaarsed häired)
tekkest. Kui sumatriptaani kasutatakse koos liitiumiga võib ilmneda risk serotoninergilise sündroomi
tekkeks.
Serotoniini sündroom on esinenud ka serotoniini ja noradrenaliini tagasihaarde inhibiitorite (SNTI)
ning triptaanide koosmanustamisel (vt Hoiatused ja ettevaatusabinõud).

4.6   Rasedus ja imetamine

Enam kui 1000 naiselt on saadud turustamisjärgsed andmed sumatriptaani kasutamise kohta raseduse
esimesel trimestril. Kuigi need andmed ei sisalda piisavalt informatsiooni lõplike järelduste
tegemiseks, ei viita need ka kaasasündinud väärarengute suurenenud riskile.
Praeguseni tehtud loomkatsetes ei ole ilmnenud teratogeenset ega kahjulikku toimet peri- ja
postnataalsele arengule. Siiski võib embrüode/loodete eluvõimelisus küülikutel olla mõjutatud (vt lõik
5.3).
Kuna andmeid sumatriptaani kasutamise kohta raseduse ajal on vähe, võib ravimit kasutada ainult
vältimatutel juhtudel. Tuleb kaaluda ravist loodetava kasu ja võimaliku ohu vahekorda.

Sumatriptaan eritub nahaalusel manustamisel rinnapiima. Rinnaga toitmisest peab hoiduma 12 tundi
pärast ravimi manustamist ja selle aja jooksul eritunud rinnapiim tuleb minema visata.

4.7   Toime reaktsioonikiirusele

Sumatriptaani manustamise järgselt peab olema ettevaatlik autojuhtimisel ja masinate käsitsemisel,
kuna migreenihoog või IMIGRAN võivad põhjustada uimasust.

4.8   Kõrvaltoimed

Kõrvaltoimed on toodud allpool organsüsteemi ja esinemissageduse alusel. Esinemissagedused on
määratletud järgmiselt: väga sage (≥ 1/10); sage (≥ 1/100, < 1/10); aeg-ajalt (≥ 1/1000, < 1/100); harv
(≥ 1/10 000, < 1/1000); väga harv (< 1/10 000), ei ole teada (ei saa olemasolevate andmete alusel
hinnata). Mõned kõrvaltoimetena teatatud sümptomid võivad olla seotud migreeni sümptomitega.

Kõikide ravimvormide puhul:
Immuunsüsteemi häired
Pole teada:                               Ülitundlikkusreaktsioonid naha ülitundlikkusest (nagu
                                          urtikaaria) kuni anafülaksiani.
Närvisüsteemi häired
Sage:                                  Pearinglus, unisus, sensoorsed häired, sealhulgas paresteesiad
                                       ja hüpoesteesia.
Pole teada:                            Krambid, kuigi mõnikord on need esinenud patsientidel,
                                       kellel on anamneesis krambid või samaaegsed seisundid, mis
                                       soodustavad krampide teket. Samuti on teateid krampidest
                                       patsientidel, kellel selliseid soodustavaid faktoreid pole teada.
                                       Treemor, düstoonia. nüstagm, skotoom.

Silma kahjustused
Pole teada:                            Virvendus, kahelinägemine, nägemise halvenemine.
                                       Nägemise kaotus, sealhulgas teated püsivatest defektidest.
                                       Nägemishäired võivad siiski esineda ka migreenihoo enda
                                       korral.

Südame häired
Pole teada:                            Bradükardia, tahhükardia, südamepekslemine, südame
                                       rütmihäired, mööduvad isheemilised muutused EKG-s,
                                       koronaararterite spasm, stenokardia, müokardiinfarkt (vt
                                       lõigud 4.3 ja 4.4).

Vaskulaarsed häired
Sage:                                  Mööduv vererõhu tõus, mis tekib varsti pärast manustamist.
                                       Nahapunetus.
Pole teada:                            Hüpotensioon, Raynaud’ fenomen.

Respiratoorsed, rindkere ja mediastiinumi häired
Sage:                                 Düspnoe.

Seedetrakti häired
Sage:                                  Mõnedel patsientidel esines iiveldus ja oksendamine, kuid pole
                                       selge, kas need olid seotud sumatriptaani või foonhaigusega.
Pole teada:                            Isheemiline koliit. Kõhulahtisus.

Lihas-skeleti ja sidekoe kahjustused
Sage:                                  Raskustunne (tavaliselt mööduv ja võib olla tugev ning
                                       haarata iga kehaosa, sealhulgas rindkere ja neelu). Müalgia.
Pole teada:                            Kaela jäikus. Artralgia.

Üldised häired ja manustamiskoha reaktsioonid
Sage:                               Valu, külma-, surve- või pigistustunne (need on tavaliselt
                                    mööduvad ja võivad olla tugevad ning haarata iga kehaosa,
                                    sealhulgas rindkere ja neelu), nõrkustunne, kurnatus (mõlemad
                                    on suhteliselt kerge või mõõduka intensiivsusega ja mööduvad).

Uuringud
Väga harv:                             Mõnikord on täheldatud kergeid kõrvalekaldeid
                                       maksatalitluse testides.

Psühhiaatrilised häired
Pole teada:                            Ärevus.

Naha ja nahaaluskoe kahjustused
Pole teada:                            Hüperhidroos.

Ainult ninasprei puhul:
Närvisüsteemi häired
Väga sage:                               Maitsehäire/ebameeldiv maitse.

Respiratoorsed, rindkere ja mediastiinumi häired
Sage:                                 Pärast sumatriptaani ninasprei manustamist on kirjeldatud
                                      kerget ja mööduvat ärritus- või põletustunnet ninas või neelus
                                      või ninaverejooksu.

Täiskasvanute puhul teatatud kõrvaltoimeid on täheldatud ka noorukitel. Nende kõrvaltoimete hulka
kuuluvad väga harvad koronaararterite vasospasmi ja müokardi infarkti juhud (vt lõik 4.4).

4.9   Üleannustamine

Sümptomid
Õhukese polümeerikattega kaetud tablettide kuni 100 mg annuste suukaudsel manustamisel ning
ninasprei kuni 40 mg annuste ninasisesel manustamisel ei ole täheldatud muid kõrvaltoimeid peale
eespool nimetatute.

Kliinilistes uuringutes manustasid vabatahtlikud 20 mg sumatriptaani ninasisesi 3 korda päevas nelja
päeva vältel ilma, et oleks tekkinud kliiniliselt olulisi kõrvaltoimeid.

Ravi
Üleannustamise korral tuleb patsienti jälgida vähemalt 10 tunni jooksul ning vajadusel rakendada
toetavat ravi.

Ei ole teada hemodialüüsi ega peritoneaaldialüüsi toimest sumatriptaani plasmakontsentratsioonile.


5.    FARMAKOLOOGILISED OMADUSED

5.1   Farmakodünaamilised omadused

Farmakoterapeutiline grupp: selektiivsed 5-HT1-retseptori agonistid
ATC-kood: N02CC01.

Sumatriptaan on valikuline 5-hüdroksütrüptamiin-1-(5-HT1D) retseptori agonist, mis ei mõjusta teisi
serotoniini retseptorite (5-HT2-7) alatüüpe. 5-HT1D retseptoreid on leitud peamiselt peaaju veresoontes
ja need vahendavad vasokonstriktsiooni.

Loomkatsetes ahendab sumatriptaan valikuliselt unearterit, kuid ei muuda seejuures aju verevarustust.
Unearter varustab verega ekstra- ja intrakraniaalseid kudesid (nt ajukelmeid), viimaste veresoonte
laienemine ja/või turse võibki olla üheks migreeni põhjuseks. Lisaks sellele on katsed näidanud, et
sumatriptaan pärsib kolmiknärvi aktiivsust. Mõlemad nimetatud toimed võivad kaasa aidata
sumatriptaani migreenivastasele toimele inimesel.

Toime saabub 15 minutit pärast 20 mg ninasisese annuse ja umbes 30 minutit pärast 100 mg tableti
suukaudse annuse manustamist.
Enamikul inimestel leevendub valu 2 tunni jooksul pärast tableti manustamist.
Valuvaigistav toime saabus vähestel uuringus osalejatel 30 minutit pärast 50 mg ja 20 minutit pärast
100 mg õhukese polümeerikattega kaetud tableti suukaudse annuse manustamist.
Ravimile reageerijate arv suurenes ajas ning 2 tunni möödudes oli valuvaigistav toime avaldunud
vastavalt 67% ja 47% osalejatest võrreldes platseebogrupi 42 protsendilise tulemusega.


Vähesed uuringus osalejad vabanesid valust vastavalt 33 minutit ja 26 minutit pärast ravimiannuse
manustamist. 2 tunni jooksul suurenes valust vabanevate osalejate arv, kuni valu oli täielikult kadunud
vastavalt 40% ja 47% osalejatest võrreldes platseebogrupi 15 protsendilise tulemusega.

Õhukese polümeerikattega tabletid:

Kuigi sumatriptaani soovitatav suukaudne annus on 50 mg, on migreenihoogude raskus erinev nii
patsiendil endal kui erinevatel patsientidel. Annused 25...100 mg on kliinilistes uuringutes olnud
efektiivsemad platseebost, kuid 25 mg annus oli statistiliselt oluliselt vähem efektiivne kui 50 mg või
100 mg annus.

Sumatriptaani tabletid on efektiivsed ägeda migreeni ravis, kaasa arvatud menstruatsiooniga kaasnev
migreenihoog.

Kliinilised uuringud
Mitmed platseebokontrolliga kliinilised uuringud on hinnanud suukaudse sumatriptaani standardsete
tablettide ohutust ja efektiivsust 600 migreeniga noorukil vanuses 12...17 aastat. Uuringutes ei
ilmnenud statistiliselt olulist erinevust platseebo ja sumatriptaani annuste toimes peavalu
leevendamisel kahe tunni jooksul pärast manustamist. Suukaudse sumatriptaani kõrvaltoimete profiil
noorukitel vanuses 12...17 aastat oli sarnane täiskasvanutel läbiviidud uuringute tulemustega.

5.2   Farmakokineetilised omadused

Imendumine

Õhukese polümeerikattega tabletid:

Pärast suukaudset manustamist imendub sumatriptaan kiiresti, 45 minuti pärast on saabunud 70%
maksimaalsest kontsentratsioonist. Pärast 100 mg annuse manustamist on keskmine maksimaalne
plasmakontsentratsioon 54 ng/ml.
Keskmine absoluutne biosaadavus on 14%, mis on osaliselt tingitud presüsteemsest metabolismist ja
osaliselt mittetäielikust imendumisest.

Sumatriptaani maksimaalne plasmakontsentratsioon suureneb 15% võrra, kui õhukese
polümeerikattega kaetud tablett manustatakse koos suure rasvasisaldusega toiduga.

Ninasprei

Pärast ninna manustamist imendub sumatriptaan kiiresti, maksimaalne plasmakontsentratsioon saabub
1...1,5 tunni jooksul. Pärast 20 mg annuse manustamist on keskmine maksimaalne
plasmakontsentratsioon 12,9 ng/ml. Ninna manustamisel on keskmine biosaadavus 15,8%, mis on
osaliselt tingitud presüsteemsest metabolismist.

Jaotumine

Seonduvus plasmavalkudega 14...21%, keskmine jaotusruumala 170 l.

Metabolism

Põhimetaboliit on sumatriptaani indooläädikhappe analoog, mis eritub peamiselt uriiniga vaba
happena ja glükuroniidiga konjugeeritult. Metaboliit ei ole aktiivne 5-HT1 ja 5-HT2 retseptorite suhtes.

Eliminatsioon

Sumatriptaani eliminatsiooni poolväärtusaeg on ligikaudu 2 tundi. Keskmine plasma kliirens on
ligikaudu 1160 ml/min ning renaalne kliirens 260 ml/min.
Mitterenaalne kliirens moodustab umbes 80% kogukliirensist. Sumatriptaan elimineeritakse peamiselt
oksüdatiivse metabolismi teel, mida vahendab monoamiini oksüdaas A. Peamine metaboliit on
sumatriptaanil indooläädikhappe analoog, mis eritub vaba happe ja glükuroniidühenditena uriinis.
Metaboliit ei ole aktiivne 5-HT1 ja 5-HT2 retseptorite suhtes.

Patsientide erigrupid

Maksapuudulikkus

Maksapuudulikkusega patsientidel on pärast suukaudset manustamist vähenenud presüsteemne
kliirens, mille tulemusena suureneb sumatriptaani plasmakontsentratsioon. Sarnast muutust on oodata
ka pärast ravimi ninasisest manustamist.

5.3   Prekliinilised ohutusandmed

Kartsinogeensus, mutageensus

In vitro uuringutes ja loomkatsetes ei olnud sumatriptaanil genotoksilist ega kartsinogeenset toimet.

Reproduktsioonitoksilisus

Tabletid:

Rottidega teostatud fertiilsusuuringus seostati sumatriptaani suukaudseid annuseid, mille tulemusena
saavutatud plasmakontsentratsioonid olid ligikaudu 200 korda suuremad kui inimesel pärast 100 mg
annuse suukaudset manustamist, viljastamise edukuse vähenemisega.

Seda toimet ei ilmnenud subkutaanse manustamise uuringus, kus täheldatud maksimaalsed
plasmakontsentratsioonid olid umbes 150 korda suuremad kui inimesel pärast suukaudset
manustamist.

Ninasprei:

Rottidega teostatud fertiilsusuuringus seostati sumatriptaani suukaudseid annuseid, mille tulemusena
saavutatud plasmakontsentratsioonid olid ligikaudu 750 korda suuremad kui inimesel pärast 20 mg
annuse ninasisest manustamist, viljastamise edukuse vähenemisega.

Seda toimet ei ilmnenud subkutaanse manustamise uuringus, kus rottidel täheldatud maksimaalsed
plasmakontsentratsioonid olid umbes 500 korda suuremad kui inimesel pärast ninasisest manustamist.

Rasedus ja imetamine

Rottidel või küülikutel ei ole täheldatud ravimi teratogeenset toimet, samuti puudus sumatriptaanil
mõju rottide postnataalsele arengule.

Organogeneesi perioodil tiinetele rottidele manustatuna põhjustas sumatriptaan mõnikord embrüo
letaalsust annuste kasutamisel, mis olid piisavalt suured, et põhjustada emaslooma mürgistust.

Toksikoloogia ja/või farmakoloogia loomadel

Ninasprei:

Uuringutes, mille käigus uuriti lokaalset ja silmaärritust, ei täheldatud pärast sumatriptaani ninasprei
manustamist katseloomadele ninaärritust ega ka silmaärritust sprei manustamisel otse küülikute silma.


6.    FARMATSEUTILISED ANDMED
6.1   Abiainete loetelu

Õhukese polümeerikattega tablett: veevaba kaltsiumvesinikfosfaat, mikrokristalne tselluloos,
naatriumvesinikkarbonaat, kroskarmelloosnaatrium, magneesiumstearaat.
Ninasprei: kaaliumdivesinikfosfaat, veevaba kahealuseline naatriumfosfaat, väävelhape,
naatriumhüdroksiid, puhastatud vesi.

6.2   Sobimatus

Ei ole kohaldatav.

6.3   Kõlblikkusaeg

Kaetud tabletid: 3 aastat.
Ninasprei: 3 aastat.

6.4   Säilitamise eritingimused

Kaetud tabletid:
Hoida temperatuuril kuni 30 °C.

Ninasprei:
Hoida temperatuuril kuni 30 °C. Hoida välispakendis, et kaitsta ninaspreid valguse eest.

6.5   Pakendi iseloomustus ja sisu

50 mg või 100 mg kaetud tabletid, 2, 4 või 6 tk fooliumist blisterpakendis.
Ninasprei (20 mg/annuses) on ettenähtud ühekordseks kasutamiseks ja sisaldab ühte annust.
Ninasprei pudel on klaasist (I tüüp Ph.Eur.) ja kummist korgiga.

6.6   Kasutamis- ja käsitsemisjuhend


7.     MÜÜGILOA HOIDJA

IMIGRAN ninasprei:
Glaxo Wellcome UK Limited trading as Glaxo Wellcome Operations
Glaxo Wellcome House
Berkeley Avenue
Greenford
Middlesex UB6 0NN
Ühendkuningriik

IMIGRAN FDT 50 mg ja 100 mg tabletid:
GlaxoSmithKline Export Limited
980 Great West Road
Brentford
Middlesex TW8 9GS
Ühendkuningriik


8.    MÜÜGILOA NUMBRID

IMIGRAN FDT 50 mg õhukese polümeerikattega tabletid: 437504
IMIGRAN FDT 100 mg õhukese polümeerikattega tabletid: 437604
IMIGRAN, 20 mg ninasprei 167997
                                                  9
9.    ESMASE MÜÜGILOA VÄLJASTAMISE / MÜÜGILOA UUENDAMISE KUUPÄEV

IMIGRAN FDT 50 mg õhukese polümeerikattega tabletid: 26.03.2004/13.03.2009
IMIGRAN FDT 100 mg õhukese polümeerikattega tabletid: 26.03.2004/13.03.2009
IMIGRAN, 20 mg ninasprei 09.05.1997/19.08.2009


10.   TEKSTI LÄBIVAATAMISE KUUPÄEV

Ravimiametis kinnitatud veebruaris 2010.