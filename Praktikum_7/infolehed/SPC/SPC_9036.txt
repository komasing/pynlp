RAVIMI OMADUSTE KOKKUVÕTE


1. RAVIMPREPARAADI NIMETUS

Kytril, 1 mg/ml süste- või infusioonilahuse kontsentraat


2. KVALITATIIVNE JA KVANTITATIIVNE KOOSTIS

Süste- või infusioonilahuse kontsentraadi 1 ml sisaldab 1 mg granisetrooni vaba alust
(granisetroonvesinikkloriidina).
Süste- või infusioonilahuse kontsentraadi 3 ml sisaldab 3 mg granisetrooni vaba alust
(granisetroonvesinikkloriidina).

INN. Granisetronum

Abiainete täielik loetelu vt lõik 6.1.


3. RAVIMVORM

Kytril 1 mg/ml: klaasampull steriilse läbipaistva lahusega. Ampullist saab väljutada 1 ml lahust.
Sisaldab 15% täitmisliiga.

Kytril 3 mg/ml: klaasampull steriilse läbipaistva värvitu või õlekollase varjundiga lahusega. Ampullist
saab väljutada 3 ml lahust. Sisaldab 6% täitmisliiga.


4. KLIINILISED ANDMED

4.1 Näidustused

Tsütostaatilisest ravist või kiiritusravist tingitud iivelduse ja oksendamise profülaktika või ravi.
Operatsioonijärgse iivelduse ja oksendamise profülaktika ja ravi.

4.2 Annustamine ja manustamisviis

Tsütostaatilisest ravist või kiiritusravist tingitud iivelduse ja oksendamise profülaktika ja ravi:

Täiskasvanud
Kytril on mõeldud ainult intravenoosseks manustamiseks.
3 mg Kytril’i manustatakse kas 15 ml infusioonilahusena intravenoosse boolussüstena vähemalt 30
sekundi jooksul või 20…50 ml infusioonilahuses lahjendatuna 5 minuti jooksul.

Profülaktika: kliinilistes uuringutes on enamiku patsientide puhul piisanud iivelduse ja oksendamise
profülaktikaks vaid ühe Kytril’i annuse manustamisest 24 tunni jooksul. 24 tunni jooksul võib
manustada kuni kaks 3 mg Kytril’i lisaannust. Kliinilises praktikas on ühe ravikuuri vältel kasutatud
Kytril’i igapäevast manustamist kuni viiel järjestikusel päeval. Kytril’i profülaktiline manustamine
peaks olema lõppenud enne tsütostaatilise ravi alustamist.

Ravi: raviks kasutatakse samasugust Kytril’i annust nagu profülaktikaks. Lisaannuseid manustatakse
vähemalt 10-minutiliste vahedega.

Maksimaalne ööpäevane annus
24 tunni jooksul võib manustada kuni kolm 3 mg Kytril’i annust. Mitte ületada Kytril’i maksimaalset
lubatud annust 9 mg 24 tunni jooksul.
Kasutamine koos deksametasooniga:
Deksametasooni lisamine võib suurendada Kytril’i efektiivsust.

Lapsed
Profülaktika: intravenoosse infusiooni teel manustatav ühekordne annus 40 μg/kg (kuni 3 mg)
lahjendatakse 10...30 ml infusioonilahuses ja manustatakse 5 minuti jooksul. Ravimi manustamine
peab olema lõppenud enne tsütostaatilise ravi alustamist.

Ravi: raviks kasutatakse samasugust Kytril’i annust nagu profülaktikaks.
Vajadusel võib 24 tunni jooksul manustada lisaannuse 40 μg/kg (kuni 3 mg). Lisaannus tuleb
manustada vähemalt 10 minutit pärast esimest infusiooni.

Eakad patsiendid
Erinõuded puuduvad.

Neeru- või maksapuudulikkusega patsiendid
Erinõuded puuduvad.

Postoperatiivne iiveldus ja oksendamine:

Täiskasvanud. Profülaktikaks manustatakse täiskasvanutele ühekordse annusena 1 mg Kytril’i, mida
lahjendatakse 5 ml-ni ja manustatakse aeglase intravenoosse süstena (30 sekundi jooksul). Ravimi
manustamine peab olema lõppenud enne anesteesia sissejuhatust.
Postoperatiivse iivelduse ja oksendamise raviks manustatakse täiskasvanutele ühekordse annusena 1
mg Kytril’i, mida lahjendatakse 5 ml-ni ja manustatakse aeglase süstena (30 sekundi jooksul).

Maksimaalne annus ja ravikestus
Kaks annust (2 mg) päevas.

Lapsed
Puudub Kytril’i kasutamise kogemus postoperatiivse iivelduse ja oksendamise profülaktikaks ja raviks
lastel, mistõttu ei soovitata ravimi kasutamist sellel näidustusel.

Eakad patsiendid
Annustamine nagu täiskasvanutele.

Neeru- ja maksapuudulikkusega patsiendid
Annustamine nagu täiskasvanutele.

4.3 Vastunäidustused

Ülitundlikkus toimeaine või ravimi ükskõik millise abiaine suhtes.

4.4 Hoiatused ja ettevaatusabinõud kasutamisel

Kuna Kytril võib aeglustada soole motoorikat, tuleb alaägeda soole obstruktsiooni nähtudega patsiente
Kytril’i võtmise järgselt jälgida.

Sarnaselt teiste 5-HT3 antagonistidega on Kytril’i kasutamisel kirjeldatud EKG muutusi, sealhulgas
QT-intervalli pikenemist. Kytril’i puhul kirjeldatud EKG muutused olid väikesed ning neil puudus
üldjuhul kliiniline tähtsus, proarütmia tunnuseid ei esinenud. Kuid olemasolevate südame rütmihäirete
või erutusjuhte häiretega patsientidel võivad sellel olla kliinilised tagajärjed. Seetõttu peab olema
ettevaatlik patsientide puhul, kellel esinevad kaasuvad südamehaigused, kes saavad kardiotoksilist
keemiaravi ja/või kellel esinevad samaaegselt elektrolüütide tasakaalu häired.
Eakatel ning neeru- või maksapuudulikkusega patsientidel pole spetsiaalsed ettevaatusabinõud
vajalikud.

4.5 Koostoimed teiste ravimitega ja muud koostoimed

Tervete vabatahtlikega läbiviidud uuringutes pole täheldatud koostoimeid Kytril’i ning tsimetidiini või
lorasepaami vahel. Kliinilistes uuringutes ei ole koostoimeid teiste ravimitega kirjeldatud

Üldanesteesias patsientidel ei ole spetsiifilisi koostoime uuringuid läbi viidud, kuid Kytril’i
manustamine koos tavaliselt kasutatavate anesteetikumide ja analgeetikumidega on olnud ohutu.
Lisaks on inimeste mikrosoomidega läbiviidud in vitro uuringute põhjal näidanud, et Kytril ei mõjuta
tsütokroom P450 ensüümi 3A4 (osaleb teatud põhiliste narkootiliste analgeetikumide metabolismis).

Sarnaselt teiste 5-HT3 antagonistidega on Kytril’i kasutamisel kirjeldatud EKG muutusi, sealhulgas
QT-intervalli pikenemist. Kytril’i puhul kirjeldatud EKG muutused olid väikesed ning neil puudus
üldjuhul kliiniline tähtsus, proarütmia tunnuseid ei esinenud. Kuid patsientide puhul, kes saavad
samaaegset ravi teadaolevalt QT-intervalli pikendavate ja/või arütmogeensete ravimitega, võivad sellel
olla kliinilised tagajärjed.

4.6 Rasedus ja imetamine

Kuigi loomkatsetes ei ole teratogeenseid toimeid täheldatud, puuduvad kogemused Kytril’i
rasedusaegse kasutamise kohta. Seetõttu ei tohiks Kytril’i manustada rasedatele naistele, välja arvatud
äärmise vajaduse korral. Puuduvad andmed Kytril’i rinnapiima eritumise kohta. Seetõttu tuleb rinnaga
toitmine ravi ajaks katkestada.

4.7 Toime reaktsioonikiirusele

Kliinilistes uuringutes ei täheldatud Kytril’i ebasoodsat toimet reaktsioonikiirusele.

4.8 Kõrvaltoimed

Kytril’i taluti kliinilistes uuringutes üldiselt hästi. Nagu teiste selle grupi ravimite puhul, on kõige
sagedamini täheldatud kõrvaltoimeteks peavalu ja kõhukinnisus, mis on enamikel juhtudel olnud
kerged või mõõdukad. Harva on tekkinud ülitundlikkusreaktsioonid, mis on aegajalt olnud tõsised (nt
anafülaksia). Muud allergilised reaktsioonid on avaldunud kergete nahalöövetena. Kliinilistes
uuringutes on täheldatud maksaensüümide aktiivsuse vähest ja mööduvat suurenemist.

Sarnaselt teiste 5-HT3 antagonistidega on Kytril’i kasutamisel kirjeldatud EKG muutusi, sealhulgas
QT-intervalli pikenemist. Kytril’i puhul kirjeldatud EKG muutused olid väikesed ning neil puudus
üldjuhul kliiniline tähtsus, proarütmia tunnuseid ei esinenud (vt lõigud 4.4 ja 4.5).

4.9 Üleannustamine

Spetsiifiline antidoot puudub. Üleannustamise ravi on sümptomaatiline. Ühele patsiendile on
intravenoosselt manustatud 30 mg Kytril’i, mille tagajärjel tekkis kerge peavalu, kuid muid tagajärgi
ei ilmnenud.


5. FARMAKOLOOGILISED OMADUSED

5.1 Farmakodünaamilised omadused

Farmakoterapeutiline grupp: iivelduse- ja oksendamisevastased ained, ATC-kood: A04AA02.

Kytril 3 mg/ml, Kytril 1 mg/ml:
Kytril on tugevatoimeline antiemeetiline ravim ja selektiivne 5-hüdroksütrüptamiini (5-HT3)
retseptorite antagonist. Radioaktiivselt märgistatud ravimi seonduvuse uuringud on näidanud, et
Kytril’i afiinsus teiste retseptorite (sh 5-HT- ja dopamiini D2-retseptorite) suhtes on väheoluline.

Veenisiseselt manustatud Kytril hoiab efektiivselt ära tsütostaatilistest ravimitest või kiiritusravist
tingitud iivelduse ja oksendamise nii ravimi profülaktikaks kui ka raviks kasutamisel

Kytril 1 mg/ml:
Veenisiseselt manustatud Kytril on efektiivne postoperatiivse iivelduse ja oksendamise profülaktikaks
ja raviks.

5.2 Farmakokineetilised omadused

Jaotumine.
Kytril’i jaotumine on ulatuslik: keskmine jaotusruumala on ligikaudu 3 l/kg. Plasmavalkudega
seondub umbes 65% toimeainest.

Metabolism.
Kytril metaboliseerub N-demetüülimise ja aromaatse tuuma oksüdeerimise teel, millele järgneb
konjugatsioon.

Eliminatsioon.
Ravim elimineeritakse peamiselt maksas toimuva metabolismi teel. Uriiniga eritub Kytril’i
manustatud annusest 12% muutumatul kujul ja metaboliitidena 47%. Ülejäänud osa annusest eritub
roojaga metaboliitide kujul. Keskmine plasma poolväärtusaeg on umbes 9 tundi, mis on erinevatel
patsientidel varieeruv.

Patsientide erigrupid.
Kytril’i plasmakontsentratsioonid ei korreleeru üheselt ravimi antiemeetilise toimega. Kliiniline toime
võib avalduda isegi juhul, kui Kytril’i kontsentratsioon ei ole plasmas määratav.

Eakatel patsientidel ei erinenud ravimi farmakokineetika pärast ühekordset veenisisest manustamist
mitte-eakate patsientide omast. Raske neerupuudulikkusega patsientidel ei erinenud ravimi
farmakokineetika pärast ühekordset veenisisest manustamist üldjuhul tervete uuritavate omast.
Kasvajalisest protsessist tingitud maksapuudulikkusega patsientidel oli intravenoosse annuse
plasmakliirens ligikaudu kaks korda langenud võrreldes maksapuudulikkuseta patsientidega. Nendele
muutustele vaatamata ei ole annuste korrigeerimine vajalik.

5.3 Prekliinilised ohutusandmed

Kaheaastases kantserogeensuse uuringus on hiirtel ja rottidel täheldatud hepatotsellulaarse kartsinoomi
ja/või adenoomide esinemissageduse tõusu, kui mõlemast soost loomadele manustati 50 mg/kg
granisetrooni (rottidel vähendati 59. nädalal annust 25 mg/kg-ni päevas). Isastel rottidel täheldati
hepatotsellulaarsete kasvajate sagenemist, kui kasutati annuseid 5 mg/kg. Kummagi liigi puhul ei
täheldatud ravimist tingitud muutusi (hepatotsellulaarne kasvaja) grupis, kus manustati madalaid
annuseid (1 mg/kg).

Mitmetes in vitro ja in vivo uuringutes puudus Kytril’il genotoksiline toime imetajarakkudele.


6. FARMATSEUTILISED ANDMED

6.1 Abiainete loetelu

Naatriumkloriid, süstevesi ja sidrunhappe monohüdraat.

6.2 Sobimatus
Üldise ettevaatusabinõuna ei tohiks Kytril’i segada ühte lahusesse kokku teiste ravimitega. Kytril’i
profülaktiline manustamine peaks olema lõpetatud enne tsütostaatilise ravi alustamist või anesteesia
sissejuhatust.

6.3 Kõlblikkusaeg

3 aastat.

Pärast avamist 24 tundi.

6.4 Säilitamise eritingimused

Hoida temperatuuril kuni 30oC, valguse eest kaitstult. Mitte külmutada.

6.5 Pakendi iseloomustus ja sisu

1 ml või 3 ml klaasampullid, 5 tk pakendis.

6.6 Erihoiatused ravimi hävitamiseks ja käsitlemiseks

Kytril 1 mg/ml:
Lapsed: 40 μg/kg annuse valmistamiseks tuleb vastav kogus ampullist välja tõmmata ja lahjendada
sobiva infusioonilahusega kuni 10...30 ml-ni. Kasutada võib järgmisi lahuseid: 0,9%
naatriumkloriidilahus; 0,18% naatriumkloriidilahus ja 4% glükoosilahus; 5% glükoosilahus;
Hartmanni lahus; naatriumlaktaadi lahus või 10% mannitoolilahus. Teisi lahusteid kasutada ei tohi.

Intravenoosne infusioonilahus tuleks valmistada vahetult enne manustamist. Pärast lahjendamist (vt
ülalt) või pärast ampulli esmakordset avamist on lahuse kõlblikkusaeg 24 tundi, kui seda hoitakse
toatemperatuuril, otsese päikesevalguse eest kaitstult. Pärast 24 tunni möödumist ei tohi lahust
kasutada. Kytril’i infusioonilahus tuleb valmistada aseptika nõudeid järgides.

Täiskasvanud: 1 mg annuse valmistamiseks tuleb 1 ml lahust ampullist välja tõmmata ja lahjendada
see 5 ml-ni, kasutades selleks 0,9% naatriumkloriidilahust. Teisi lahusteid kasutada ei tohi.

Kytril 3 mg/ml:
Täiskasvanud: 3 mg annuse valmistamiseks tuleb 3 ml lahust ampullist välja tõmmata ja lahjendada
see kas 15 ml-ni 0,9% naatriumkloriidilahusega (boolussüstena manustamiseks) või 20...50 ml-ni
järgnevate infusioonilahustega: 0,9% naatriumkloriidilahus; 0,18% naatriumkloriidilahus ja
4% glükoosilahus; 5% glükoosilahus; Hartmanni lahus; naatriumlaktaadi lahus või
10% mannitoolilahus. Teisi lahusteid kasutada ei tohi.

Lapsed: 40 μg/kg annuse valmistamiseks tuleb vastav kogus (kuni 3 ml) ampullist välja tõmmata ja
lahjendada sobiva infusioonilahusega kuni 10...30 ml-ni.

Üldise ettevaatusabinõuna ei tohi Kytril’i segada ühte lahusesse kokku teiste ravimitega.


7. MÜÜGILOA HOIDJA

Roche Eesti OÜ,
Lõõtsa 2,
11415 Tallinn, Eesti


8. MÜÜGILOA NUMBER
137596


9. ESMASE MÜÜGILOA VÄLJASTAMISE/MÜÜGILOA UUENDAMISE KUUPÄEV

08.02.2002/12.02.2007


10. TEKSTI LÄBIVAATAMISE KUUPÄEV

Ravimiametis kinnitatud veebruaris 2010.