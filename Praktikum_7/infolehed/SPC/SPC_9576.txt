1.    RAVIMPREPARAADI NIMETUS

Ampisulcillin, 1000 mg/500 mg süste- või infusioonilahuse pulber
Ampisulcillin, 2000 mg/1000 mg süste- või infusioonilahuse pulber


2.    KVALITATIIVNE JA KVANTITATIIVNE KOOSTIS

Ampisulcillin 1,5 g: Süste- või infusioonilahuse pulber viaalis sisaldab 1000 mg ampitsilliinile
ekvivalentses koguses ampitsilliinnaatriumi ja 500 mg sulbaktaamile ekvivalnentses koguses
sulbaktaamnaatriumi.
Ampisulcillin 3 g: Süste- või infusioonilahuse pulber viaalis sisaldab 2000 mg ampitsilliinile
ekvivalentses koguses ampitsilliinnaatriumi ja 1000 mg sulbaktaamile ekvivalentses koguses
sulbaktaamnaatriumi.

INN. Ampicillinum, Sulbactamum


3.    RAVIMVORM

Süste- või infusioonilahuse pulber.

Valge või peaaegu valge pulber.


4.    KLIINILISED ANDMED

4.1   Näidustused

Ampitsilliini ja sulbaktaami kombinatsioonile tundlike mikroorganismide poolt põhjustatud
infektsioon täiskasvanutel ja lastel:
       - naha ja pehmete kudede infektsioon;
       - pneumoonia;
       - kuseteede infektsioon;
       - kõhuõõne infektsioon;
       - vaagnapiirkonna infektsioon naistel;
       - sepsis.

Antimikroobsete ravimite määramisel ja kasutamisel tuleb järgida kohalikke juhiseid.

Kliiniliselt oluline toimespekter:
Bacteroides
Enterococcus (v.a. VRE****)
Haemophilus influenzae
Moraxella catarrhalis
Staphylococcus (v.a. MRSA** ja MRSE***)
Streptococcus (v.a. PRSP*)
Proteus

Resistentseid tüvesid esineb:
Klebsiella
Escherichia coli

4.2   Annustamine ja manustamisviis

Ampisulcillin’i annustamine on individuaalne, sõltudes infektsiooni raskusest ja lokalisatsioonist,
patsiendi vanusest ja neerufunktsioonist. Ravimit manustatakse lihase- või veenisisese injektsiooni või
lühiajalise infusiooni teel.
Täiskasvanud: tavaline annus on 1,5 g (1 g ampitsilliini + 500 mg sulbaktaami) kuni 3 g (2 g
ampitsilliini + 1 g sulbaktaami) iga 6…8 tunni järel.
Ampisulcillin’i maksimaalne ööpäevane annus on 12 g, mis jaotatakse 4 manustamiskorra vahel.
Sulbaktaami koguannus ei tohi ületada 4 g päevas. Kergemate infektsioonide korral võib
ampitsilliini/sulbaktaami manustada ka iga 12 tunni järel.
Lapsed: ööpäevane annus on 150 mg/kg, mis jaotatakse 4 manustamiskorra vahel (iga 6 tunni järel).
Vastsündinud elu esimesel nädalal: soovitatav annus on 75 mg/kg/ööpäevas (sulbaktaami
25 mg/kg/ööpäevas ja ampitsilliini 50 mg/kg/ööpäevas) jagatuna kaheks manustamiskorraks (iga 12
tunni järel).

Neerufunktsiooni häirete korral (kreatiniini kliirens alla 30 ml/min) tuleb ravimit manustada pikemate
intervallide järel, vastavalt ampitsilliini kasutamise soovitustele ja alljärgnevale tabelile:
              Kreatiniini kliirens                               Soovitatav annus
               (ml/min/1,73 m2)
                      ≥ 30                                       1,5 g…3 g / 6...8 h
                     15...29                                      1,5 g…3 g / 12 h
                      5...14                                      1,5 g…3 g / 24 h

Kui teada on ainult seerumi kreatiniinisisaldus, võib selle põhjal arvutada kreatiniini kliirensi,
kasutades alljärgnevat arvutust:
Mehed:
 (140 - vanus aastates) x kehakaal kg-s
      (72 x seerumi kreatiniin)

Naised:
Ülalkirjeldatud arvutuste kadu leitud tulemus x 0,85

Hemodialüüsi saavatele patsientidele manustatakse Ampisulcillin’i pärast dialüüsi ning pikaajalise
arteriovenoosse hemodialüüsi puhul iga 6...12 tunni järel.
Ravi kestab 48 tundi pärast palaviku langust ja teiste kliiniliste sümptomite taandumist. Ravi keskmine
kestus on 5...14 päeva.

Lihasesisene manustamine: Ampisulcillin lahustatakse steriilses süstevees või 0,5...1%
lidokaiinvesinikkloriidi lahuses. Eelnevalt tuleb kontrollida, kas patsient ei ole lidokaiini suhtes
ülitundlik. Lidokaiin on vastunäidustatud ülitundlikkuse korral amiidi tüüpi lokaalanesteetikumide
suhtes.
1,5 g sisaldavale viaalile lisatakse 3,2 ml ja 3 g sisaldavale viaalile 6,4 ml lahust. Valmislahus tuleb
ära kasutada 1 tunni jooksul. Süstida sügavale lihasesse!

Veenisisene manustamine: ravim lahustatakse steriilses süstevees, 0,9% naatriumkloriidi lahuses või
5% glükoosilahuses ning sellel lastakse seista, kuni lahus on selge ja ilma õhumullideta.

Veenisüst: 1,5 g sisaldavale viaalile lisatakse 10 ml ja 3 g sisaldavale viaalile 20 ml lahust. Süstitakse
aeglaselt vähemalt 5...10 minuti jooksul.

Veeniinfusioon: viaali sisu lahustatakse 5...10 ml lahuses ja lahjendatakse järgnevalt: 1,5 g viaalile
lisatakse 50 ml ja 3 g viaalile 100 ml lahust. Infusioon kestab 15...30 minutit.

4.3   Vastunäidustused

Ülitundlikkus penitsilliinirea antibiootikumide või beeta-laktamaasi inhibiitorite suhtes.

4.4   Hoiatused ja ettevaatusabinõud kasutamisel

Kõiki patsiente tuleb enne ravi alustamist põhjalikult küsitleda esinenud ülitundlikkusreaktsioonide
kohta ampitsilliini, penitsilliinide, tsefalosporiinide või mõne muu ravimi suhtes.

Allergiaanamneesi puudumisel tuleb teha naha skarifikatsioontest ravimilahusega. Kui anamneesis on
allergiline nahareaktsioon, tuleb kõigepealt teha epikutaantest ja kui see on negatiivne, siis ka
skarifikatsioontest. Testi tulemusi hinnatakse 30 minuti möödudes. Raskekujulise ägeda
ülitundlikkusreaktsiooni korral süstitakse naha alla 0,1 mg – 0,3 mg – 0,5 mg adrenaliini,
manustatakse glükokortikosteroide veeniinfusiooni teel, antihistamiinikumi (parenteraalselt),
novfülliini ja selektiivseid beetaadrenomimeetikume bronhospasmi korral, vajadusel manustatakse
hapnikku, rakendatakse kunstlikku ventilatsiooni ja patsient intubeeritakse.

Penitsilliini, penitsillamiini, tsefalosporiinide ja griseofulviini suhtes ülitundlike patsientide puhul
(ristuv allergia) peab pärast esimest süsti olema ettevaatlik ning soovitatav on arstlik jälgimine. Väga
ettevaatlik peab olema Ampisulcillin’i manustamisel allergilise diateesiga (heinapalavik,
bronhiaalastma ja urtikaaria) patsientidele. Igasuguse allergia ilmnemisel tuleb ravim ära jätta ja
rakendada sobivat ravi.

Ampisulcillin’i ei soovitata kasutada infektsioosse mononukleoosi ja lümfoidleukeemia korral, kuna
on suur oht makulopapuloossete löövete tekkeks preparaadis sisalduva ampitsilliini toimel.

Neerupuudulikkuse korral on vajalik ravimi annuse kohandamine vastavalt kreatiniini kliirensile.

Pikaajalise ravi ajal tuleb regulaarselt kontrollida neeru-, maksa- ja vereloomefunktsiooni. Eriti oluline
on see vastsündinutel (eelkõige enneaegsetel vastsündinutel) ja imikutel.

Clostridium difficile’ga seotud kõhulahtisusest (Clostridium difficile associated diarrhea - CDAD) on
teatatud peaaegu kõigi antibiootikumide, sealhulgas sulbaktaami/ampitsilliini kasutamisel, ja selle
raskusaste võib ulatuda kergest kõhulahtisusest kuni surmaga lõppeva koliidini. Ravi
antibakteriaalsete ravimitega mõjutab käärsoole normaalset mikrofloorat, viies C. difficile ülemäärase
kasvuni.

C. difficile toodab A- ja B-toksiine, mis aitavad kaasa CDAD’i tekkimisele. Hüpertoksiini tootvate C.
difficile tüvede korral on haigestumus ja suremus suurenenud, sest C.difficile tüved on sageli
resistentsed antimikroobsele ravile, mistõttu nende infektsioonide ravi võib vajalikuks osutuda.
CDAD’le tuleb mõelda kõigi patsientide puhul, kellel esineb pärast antibiootikumide kasutamist
kõhulahtisus. Vajalik on tähelepanelik anamneesi võtmine, sest CDAD’i esinemisest on teatatud enam
kui kaks kuud pärast antibakteriaalsete ravimite kasutamist.

Nagu kõik antibakteriaalsed ravimid, suurendab Ampisulcillin superinfektsiooni ohtu seente
(Candida) või mõne resistentse mikroorganismiga (Pseudomonas aeruginosa). Nimetatud juhtudel
tuleb ravimi kasutamine lõpetada ja alustada sobivat ravi.

Ravimi naatriumisisaldusega (ligikaudu 71,3 mg/g) tuleb arvestada patsientide puhul, kelle dieedis on
piiratud soola tarbimist.

Pärast lahuse valmistamist tuleb see ära kasutada kohe või ühe tunni jooksul pärast lahustamist. Mitte
lasta külmuda!

4.5   Koostoimed teiste ravimitega ja muud koostoimed

Probenetsiid aeglustab ampitsilliini ja sulbaktaami eritumist neerude kaudu ning nende samaaegne
manustamine võib viia ampitsilliini ja sulbaktaami kõrge kontsentratsiooni pikaajalise püsimiseni
seerumis.
Aminoglükosiidid: Ampitsilliini ja aminoglükosiidide segamisel in vitro täheldati mõlema preparaadi
olulist inaktiveerumist. Juhul kui nimetatud kahte antibiootikumide gruppi kuuluvaid ravimeid on vaja
samaaegselt manustada, tuleb seda teha erinevate manustamiskohtade kaudu ja vähemalt ühetunnise
vaheajaga (vt lõik 6.2).

Antikoagulandid: Parenteraalselt manustatud penitsilliinid võivad esile kutsuda muutusi
trombotsüütide agregatsioonis ja vere hüübivuse näitajates. Penitsilliinide manustamisel koos
antikoagulantidega võivad need toimed olla aditiivsed.

Bakteriostaatilised ravimid (klooramfenikool, erütromütsiin, sulfoonamiidid ja tetratsükliinid):
Bakteriostaatilised ravimid võivad vähendada penitsilliinide bakteritsiidset toimet, penitsilliinide
kombineerimisest bakteriostaatilise toimega ravimitega tuleks hoiduda.

Allopurinooli ja Ampisulcillin’i koosmanustamisel suureneb löövete esinemissagedus ampitsilliini
monoteraapiaga võrreldes. Pole teada, kas ampitsilliini lööbed on tingitud allopurinoolist või neil
patsientidel esinevast hüperurikeemiast.

Preparaadis sisalduv ampitsilliin võib vähendada östrogeeni sisaldavate suukaudsete kontratseptiivide
efektiivsust.

Metotreksaat: Metotreksaadi samaaegsel kasutamisel koos penitsilliinidega on täheldatud
metotreksaadi kliirensi vähenemist ja metotreksaadi toksilisust. Patsiente, kes saavad samaaegselt
metotreksaati ja penitsilliine, tuleb hoolikalt jälgida. Võib osutuda vajalikuks leukovoriini annuse
suurendamine ja pikem manustamisaeg.

Muutused laboratoorsetes analüüsides: Ampisulcillin’i manustamine kutsub esile kõrge ampitsilliini
taseme uriinis. Benedicti ja Fehlingi reagendi või ClinitestTM-i kasutamisel võib uriinianalüüsis
esineda valepositiivset glükosuuriat. Soovitatav on kasutada ensümaatilisel glükoosoksüdaasi
reaktsioonil põhinevaid teste. Ampitsilliini kasutamisel rasedatel naistel on täheldatud konjugeeritud
östriooli, östrioolglükuroniidi, konjugeeritud estrooni ja konjugeeritud östradiooli plasmasisalduse
mööduvat langust. Nimetatud toime võib ilmneda ka sulbaktaami/ampitsilliini kasutamisel.

4.6   Rasedus ja imetamine

Rasedus
Kuigi loomadel teostatud reproduktsiooniuuringutes ei ole täheldatud kahjulikke toimeid lootele, ei
ole sulbaktaami/ampitsilliini kasutamise ohutus raseduse ja imetamise ajal tõestatud. Seetõttu tohib
Ampisulcillin’i manustada rasedatele naistele vaid äärmisel vajadusel.
Sünnituse ajal manustatuna vähendab Ampisulcillin lihastoonust, kontraktsioonide sagedust ja
tugevust.

Imetamine
Sultamitsilliini kasutamisel imetavatel emadel tuleb olla ettevaatlik. Ampitsilliini ja sulbaktaami on
rinnapiimas leitud väikeses kontsentratsioonis. Tuleb arvestada, et vastsündinud võivad seetõttu olla
eksponeeritud ampitsilliini ja sulbaktaami toimele, eriti arvestades nende mittetäielikult väljaarenenud
neerufunktsiooni.

4.7   Toime reaktsioonikiirusele

Ei ole teada.

4.8   Kõrvaltoimed

Teatatud on järgmistest kõrvaltoimetest:
Üldised häired ja manustamiskoha reaktsioonid
Lihasesisese manustamise puhust valu (16%), intravenoosse manustamise puhust valu (3%).
Tromboflebiit (3%).

Süsteemsed reaktsioonid: sagedasemad neist on kõhulahtisus (u 3%) ja lööve (u 2%).
Lisaks on harva (vähem kui 1% patsientidest) teatatud järgmistest süsteemsetest kõrvaltoimetest:
väsimus, haiglane enesetunne, peavalu, iiveldus, oksendamine, kandidoos, kõhupuhitus, sügelus,
näoturse, survetunne rinnus, düspnoe, külmavärinad, substernaalne valu, düsuuria. Kõik need
kõrvaltoimed on tavaliselt pöörduvad.

Vere ja lümfisüsteemi häired: agranulotsütoos, sulbaktaami/ampitsilliini kasutamisel on täheldatud
aneemiat, hemolüütilist aneemiat, trombotsütopeeniat, eosinofiiliat ja leukopeeniat. Tavaliselt
mööduvad need ravi lõpetamisel ja arvatakse olevat põhjustatud ülitundlikkusest.

Seedetrakti häired: stomatiit, gastriit, enterokoliit ja pseudomembranoosne koliit (alla 1%).

Maksa ja sapiteede häired: bilirubineemia, maksafunktsiooni häired ja ikterus.

Immuunsüsteemi häired: anafülaktoidne reaktsioon ja anafülaktiline šokk.

Uuringud: hemoglobiini, hematokriti, erütrotsüütide, leukotsüütide, neutrofiilide taseme vähenemine;
lümfotsüütide, monotsüütide, trombotsüütide, basofiilide ja eosinofiilide arvu suurenemine;
transaminaaside ALT (SGPT) ja AST (SGOT) aktiivsuse mööduv suurenemine seerumis; alkaalse
fosfataasi ja laktaatdehüdrogenaasi aktiivsuse suurenemine; seerumi kreatiniini- ja uureasisalduse
suurenemine; erütrotsüütide ja hüaliinsilindrite leid uriinis. Võimalik on valepositiivne reaktsioon
uriini suhkrusisalduse määramisel (kui kasutatakse reduktsioonimeetodeid), samuti direktsel Coombsi
testil.

Närvisüsteemi häired: väsimus, roidumus, peavalu (alla 1%), harvadel juhtudel krambid.

Neerude ja kuseteede häired: harvadel juhtudel interstitsiaalne nefriit.

Naha ja nahaaluskoe kahjustused: lööve (2%), nahasügelus (alla 1%), muud nahareaktsioonid
(urtikaaria, dermatiit), harvadel juhtudel Stevensi-Johnsoni sündroom, väga harvadel juhtudel
eksfoliatiivne dermatiit, epidermise nekrolüüs ja multiformne erüteem.

Ülitundlikkusreaktsioonid: urtikaaria, dermatiit, multiformne erüteem- need reaktsioonid on mööduvad
ravi katkestamisel või antihistamiinikumi või glükokortikosteroidi manustamisel. Ülitundlikel
patsientidel võib väga harva tekkida anafülaktiline šokk (vt lõik 4.4).

Ampisulcillin-ravi ajal on kirjeldatud ampitsilliiniga seotud kõrvaltoimeid.

4.9   Üleannustamine

Üleannustamise korral võivad tekkida kesknärvisüsteemiga seotud sümptomid, sh krambid.
Üleannustamise puhul tuleb ravim ära jätta ja rakendada sümptomaatilist ravi, eriti pärast suurte
annuste manustamist neerupuudulikkusega patsientidele. Ampitsilliin ja sulbaktaam on
hemodialüüsitavad.


5.    FARMAKOLOOGILISED OMADUSED

5.1   Farmakodünaamilised omadused

Farmakoterapeutiline grupp: Penitsilliinide kombinatsioonid, k.a. beetalaktamaasi inhibiitorid,
ATC-kood: J01CR01

Ampisulcillin on süstitav kombineeritud antibakteriaalne preparaat, mis sisaldab antibiootikumi
ampitsilliini ja beeta-laktamaasensüümide inhibiitorit sulbaktaami (suhe 2:1).

Ampitsilliin on laia toimespektriga poolsünteetiline aminopenitsilliinirea penitsilliin.
Tal on bakteritsiidne toime, blokeerides samaaegselt transpeptidaasi, osaledes proliferatsioonifaasis
tundlike mikroorganismide rakuseina sünteesi viimastes etappides nagu ka bensüülpenitsilliinid.
Ampitsilliin on efektiivne paljude grampositiivsete ja -negatiivsete mikroorganismide, sealhulgas
mõnede anaeroobide vastu, kuid ta lammutatakse beeta-laktamaaside poolt ning ta ei ole efektiivne
ensüümi produtseerivate tüvede vastu.

Sulbaktaam on penitsillaanhappe sulfoon. Tal puudub kliiniliselt oluline antibakteriaalne toime.
Sulbaktaam on beeta-laktamaaside (sh Richmond-Sykes tüübid II, III, IV ja V) pöördumatu inhibiitor.
Sulbaktaam säilitab ja laiendab ampitsilliini antimikroobset toimespektrit paljude, beeta-laktamaase
produtseerivate bakterite vastu. Sulbaktaamil on inhibeeriv toime kliiniliselt oluliste
plasmiidvahendatud beeta-laktamaaside vastu, mis kõige sagedamini põhjustavad ülekanduvat
ravimresistentsust.

5.2   Farmakokineetilised omadused

Ampitsilliini ja sulbaktaami põhilised farmakokineetilised näitajad on sarnased nii nende ravimite
eraldi kui kombineeritud manustamisel.

Pärast Ampisulcillin’i lihasesisest manustamist saavutatakse maksimaalne kontsentratsioon seerumis
30...60 minuti jooksul ja pärast veenisisest manustamist saabub maksimaalne kontsentratsioon kohe.
Ligikaudu 28% ampitsilliinist ja ligikaudu 38% sulbaktaamist on seondunud plasmavalkudega.
Eliminatsiooni poolväärtusaeg on ligikaudu 1 tund, kuid see võib pikeneda neerufunktsiooni häirete
korral.
Ampitsilliin tungib enamikesse kudedesse ja kehavedelikesse, sealhulgas soole limaskesta,
peritoneaalvedelikku, müomeetriumi, munasarjadesse, eesnäärmesse, sappi, rögasse, rinnapiima jne.
Ajukelmepõletiku korral tungib ravim ka tserebrospinaalvedelikku.
Ampitsilliin metaboliseerub osaliselt penitsillaanhappeks, mis eritub uriiniga. Ravim läbib
enterohepaatilise ringe ja eritub teatud koguses roojaga. Sulbaktaam ei metaboliseeru.
Ligikaudu 75...80% Ampisulcillin’i manustatud annusest eritub muutumatul kujul uriiniga esimese 8
tunni jooksul.

5.3   Prekliinilised ohutusandmed

Ampisulcillin kuulub kergelt toksiliste ravimite gruppi.
Pärast ühekordset nahaalust ja lihasesisest manustamist hiirtele ja Wistari rottidele on LD50 >3000
mg.kg-1 ja pärast veenisisest manustamist hiirtele ∼ 3000 mg.kg-1.
Pärast Ampisulcillin’i 30-päevast lihasesisest manustamist Wistari rottidele annustes 500 mg ja 1000
mg.kg-1 ei täheldatud ravitud loomadel toksilis-morfoloogilisi muutusi siseorganites. Hematoloogilised
ja biokeemilised testid jäid normi piiridesse, ei ilmnenud ravimi toksilist toimet.
Ampisulcillin’i toksilist toimet ei leitud ka pärast selle 15-päevast veenisisest manustamist urukoertele
(Beagle) annuses 300 mg.kg-1. Ei täheldatud patomorfoloogilisi muutusi siseorganites ega
kõrvalekaldeid kliinilis-laboratoorsete näitajate osas.
Ampisulcillin’il puudub inimese terapeutilisest annusest 10 korda suuremate annuste puhul toksiline
toime emas- ja isasrottide ning -küülikute viljakusele. Puuduvad andmed sulbaktaami ja ampitsilliini
mutageense ja teratogeense toime kohta.


6.    FARMATSEUTILISED ANDMED

6.1   Abiainete loetelu

Ampisulcillin ei sisalda abiaineid.
                                                   6
6.2    Sobimatus

Aminoglükosiidantibiootikumid inaktiveeruvad segamisel ampitsilliiniga; seetõttu ei tohi neid segada
ühes süstlas Ampisulcillin’iga. Ampitsilliini võimalike füüsikalis-keemiliste koostoimete tõttu in vitro
ei soovitata selle segamist ühes süstlas teiste preparaatidega.
Ampitsilliin on kokkusobimatu aminoglükosiidantibiootikumide, tetratsükliinide, amfoteritsiini,
klindamütsiinfosfaadi, linkomütsiinvesinikkloriidi, erütromütsiinlaktobionaadi, metronidasooli ja
polümüksiin „B“ sulfaadiga. Sobimatust ja toime kadumist on täheldatud ka koosmanustamisel
atsetüültsüsteiini, kloorpromasiinvesinikkloriidi, dopamiinvesinikkloriidi, hepariinkaltsiumi või -
naatriumi, hüdralasiinvesinikkloriidi, hüdrokortisoon-Na-suktsinaadi, metoklopramiidi,
prokloorperasiinmesülaadi ja -edisülaadi, naatriumbikarbonaadi, 5% glükoosilahuse (pH 2,7),
dekstraanilahuste, vitamiin B kompleksi ja vitamiin C lahuse, oksüdantide, raskemetallisoolade ja
kaltsiumisooladega.

6.3    Kõlblikkusaeg

3 aastat.

6.4    Säilitamise eritingimused

Hoida temperatuuril kuni 25oC, originaalpakendis, niiskuse ja valguse eest kaitstult.
Valmislahus kasutada ära koheselt või ühe tunni jooksul pärast lahustamist.
Mitte lasta külmuda!

6.5    Pakendi iseloomustus ja sisu

Värvusetu 30 ml klaasviaal.
10 viaali pakendis.

6.6    Kasutamis- ja käsitsemisjuhend

Lahustamine:
Lihasesisene manustamine: Ampisulcillin lahustatakse steriilses süstevees või 0,5...1%
lidokaiinvesinikkloriidi lahuses. Eelnevalt tuleb kontrollida, kas patsient ei ole lidokaiini suhtes
ülitundlik. Lidokaiin on vastunäidustatud ülitundlikkuse korral amiidi tüüpi lokaalanesteetikumide
suhtes.
1,5 g sisaldavale viaalile lisatakse 3,2 ml ja 3 g sisaldavale viaalile 6,4 ml lahust. Valmislahus tuleb
ära kasutada 1 tunni jooksul. Süstida sügavale lihasesse!
Veenisisene manustamine: ravim lahustatakse steriilses süstevees, 0,9% naatriumkloriidi lahuses või
5% glükoosilahuses ning sellel lastakse seista, kuni lahus on selge ja ilma õhumullideta.
Veenisüst: 1,5 g sisaldavale viaalile lisatakse 10 ml ja 3 g sisaldavale viaalile 20 ml lahust. Süstitakse
aeglaselt vähemalt 5...10 minuti jooksul.
Veeniinfusioon: viaali sisu lahustatakse 5...10 ml lahuses ja lahjendatakse järgnevalt: 1,5 g viaalile
lisatakse 50 ml ja 3 g viaalile 100 ml lahust. Infusioon kestab 15...30 minutit.


7.     MÜÜGILOA HOIDJA

Actavis Nordic A/S,
Ørnegårdsvej 16,
2820 Gentofte,
Taani


8.     MÜÜGILOA NUMBRID
Ampisulcillin 1,5 g: 163197
Ampisulcillin 3 g: 163297


9.    ESMASE MÜÜGILOA VÄLJASTAMISE/MÜÜGILOA UUENDAMISE KUUPÄEV

28.04.2004/17.04.2009


10.   TEKSTI LÄBIVAATAMISE KUUPÄEV

Ravimiametis kinnitatud jaanuaris 2010