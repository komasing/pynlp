RAVIMI OMADUSTE KOKKUVÕTE


1.      RAVIMPREPARAADI NIMETUS

PLAQUENIL, 200 mg õhukese polümeerikattega tabletid


2.      KVALITATIIVNE JA KVANTITATIIVNE KOOSTIS

Iga õhukese polümeerikattega tablett sisaldab 200 mg hüdroksüklorokviinsulfaati.
INN. Hydroxychloroquinum

Abiainete täielik loetelu vt lõik 6.1.


3.      RAVIMVORM

Õhukese polümeerikattega tablett.


4.      KLIINILISED ANDMED

4.1     Näidustused

Reumatoidartriit, juveniilne krooniline artriit, süsteemne või diskoidne erütematoosne luupus,
fotodermatoosid.
Plasmodium vivax’i, P. ovale ja P. malariae tundlike tüvede poolt põhjustatud malaaria profülaktika.

4.2     Annustamine ja manustamisviis

Ainult suukaudseks manustamiseks. Annus manustatakse koos söögi või klaasi piimaga.
NB! Kõik annused on antud hüdroksüklorokviinsulfaadi ja mitte selle aluselise ekvivalendi kohta.

Reumaatilised haigused: hüdroksüklorokviini toime on kumulatiivne ja terapeutiline toime ilmneb
alles mitme nädala pärast, kusjuures üsna varakult võivad ilmneda nõrgad kõrvaltoimed. Kui kuue kuu
jooksul ei täheldata objektiivset paranemist, siis tuleb ravikuur katkestada.

Reumatoidartriit: täiskasvanutele algannus 400…600 mg ööpäevas. Säilitusravi: 200…400 mg
ööpäevas.

Juveniilne krooniline artriit: annus ei tohiks olla suurem kui 6,5 mg/kg/ööpäevas või 400 mg
ööpäevas sõltuvalt sellest, kumb annus on väiksem.

Süsteemne ja diskoidne erütematoosne luupus: Täiskasvanutel alguses 400…800 mg ööpäevas.
Säilitusravi: 200…400 mg ööpäevas.

Fotodermatoosid: ravi peaks toimuma vaid perioodil, kui valguse käes viibimine on maksimaalne.
Täiskasvanutele on 400 mg ööpäevas piisav.
Malaaria:
Malaaria profülaktika: täiskasvanutele 400 mg üks kord nädalas, igal nädalal samal päeval.
Lastel ja imikutel on iganädalane annus 6,5 mg/kg, kuid annus ei tohi olla suurem kui täiskasvanute
annus olenemata lapse kehakaalust.
Malaaria profülaktikat tuleb alustada 1…2 nädalat enne endeemilisse piirkonda minekut, jätkata seal
viibimise ajal ja veel 4 nädalat pärast piirkonnast lahkumist.

4.3     Vastunäidustused
Teadaolev ülitundlikkus 4-aminokinoliini ühendite suhtes.
Olemasolev silma makulopaatia.
Alla 6-aastased lapsed (200 mg tablette ei manustata lastele kehakaaluga alla 35 kg).

4.4     Hoiatused ja ettevaatusabinõud kasutamisel

Üldised.

Enne pikaajalise ravi alustamist tuleb teostada mõlema silma põhjalik oftalmoloogiline kontroll:
nägemisteravus, tsentraalne nägemisväli ja värvinägemine. Seejärel peaks uuringuid teostama
vähemalt kord aastas.

Reetina toksilisus on peamiselt annusest sõltuv. Reetina kahjustuse tekke risk on väike kui kasutatakse
ööpäevaseid annuseid kuni 6,5 mg/kg. Soovitatud annuse ületamisel suureneb retinopaatia tekke risk
järsult.

Uuringuid peab tegema sagedamini ja kohandama patsiendi vajadustele, kui esineb üks või mitu
järgnevat asjaolu:
- annus ületab 6,5 mg/kg/ööpäevas (ideaalkehakaalu korral),
- neerupuudulikkus,
- kumulatiivne annus üle 200 g
- eakad (vanus üle 65 aasta)
- nägemisteravuse langus

Kui tekivad nägemishäired (nägemisteravuse, värvinägemise osas), pigmentatsiooni muutused või
nägemisvälja defektid, tuleb otsekohe ravi katkestada, teha silmauuring ja patsient peab jääma
meditsiinilise järelevalve alla, et jälgida häirete võimalikku süvenemist. Reetina muutused (ja
nägemishäired) võivad progresseeruda isegi pärast ravi katkestamist.

Ettevaatlik peab olema neeru- või maksahaigusega patsientide puhul. Selliste patsientide puhul võib
osutuda vajalikuks annust vähendada, samuti patsientide puhul, kes võtavad ravimeid, mis teadaolevalt
toimivad neile organitele.

Ettevaatlik peab olema ka patsientide puhul, kellel on seedetrakti, neuroloogilised või
vereloomehäired, kes on tundlikud kiniini suhtes ja kellel on glükoos-6-fosfaadi dehüdrogenaasi
puudulikkus, porfüüria ja psoriaas.

Pikaajalisel ravil olevatel patsientidel tuleb regulaarselt teha täisvere analüüse ning ebanormaalsete
näitajate puhul tuleb hüdroksüklorokviinravi katkestada.

Väikesed lapsed on eriti tundlikud 4-aminokinoliinide toksiliste toimete suhtes, seega tuleks patsiente
hoiatada, et nad hoiaksid hüdroksüklorokviini lastele kättesaamatus kohas.

Kõik pikaaegsel ravil olevad patsiendid peavad perioodiliselt läbima skeleti lihasfunktsiooni ja
kõõlusreflekside arstliku kontrolli. Kui ilmneb nõrkus, tuleb ravi katkestada.

Malaaria: hüdroksüklorokviin ei toimi klorokiin-resistentsetesse P. falciparum’i tüvedesse ja P.
vivax’i, P. ovale ja P. malariae eksoerütrotsütaarsetesse vormidesse.

Ravim sisaldab laktoosi. Harvaesineva päriliku galaktoositalumatuse, Lapp’i laktaasipuudulikkuse või
glükoos-galaktoosi imendumishäirega patsiendid ei tohi seda ravimit kasutada.

4.5.    Koostoimed teiste ravimitega ja muud koostoimed
Samaaegsel hüdroksüklorokviini ja digoksiini kasutamisel suureneb viimase kontsentratsioon
seerumis, mistõttu kombineeritud ravi saavatel patsientidel tuleb hoolikalt jälgida digoksiini
kontsentratsiooni seerumis.

Kuna hüdroksüklorokviin võib suurendada hüpoglükeemiliste ravimite toimet, võib olla vajalik
insuliini või antidiabeetiliste ravimite annuse vähendamine.

4.6.    Rasedus ja imetamine

Raseduse ajal ei kasutata.
Hüdroksüklorokviin läbib platsentaarbarjääri. Hüdroksüklorokviini kasutamise kohta raseduse ajal on
vähe andmeid. Tuleb märkida, et 4-aminokinoliine on terapeutilistes annustes seostatud
kesknärvisüsteemi kahjustustega, k.a. ototoksilisuse (auditoorne ja vestibulaarne toksilisus,
kaasasündinud kurtus), reetina hemorraagia ja reetina ebanormaalse pigmentatsiooniga.
Hoolikalt peab kaaluma hüdroksüklorokviini kasutamist imetamise ajal, kuna on tõestatud, et ravim
eritub väikestes kogustes rinnapiima ja teatakse, et imikud on äärmiselt tundlikud 4-aminokinoliinide
toksilise toime suhtes.

4.7     Toime reaktsioonikiirusele

Nägemishäirete esinemisel tuleb vältida autojuhtimist ja masinatel töötamist, kuna hüdroksüklorokviin
võib põhjustada akommodatsioonihäireid ja põhjustada nägemise ähmastumist. Kui see kõrvaltoime
iseenesest ei möödu, võib osutuda vajalikuks annuse ajutine vähendamine.

4.8     Kõrvaltoimed

Silmad:
Võib tekkida retinopaatia pigmentatsioonimuutustega ja nägemisvälja defektidega, kuid soovitatud
annuste kasutamisel võib see tekkida harva. Varases staadiumis tundub see hüdroksüklorokviini ravi
katkestamisel olevat pöörduv. Kui protsessil lubatakse edasi areneda, võib häire progresseeruda ka
pärast ravi lõpetamist.

Reetina muutused võivad algul olla asümptomaatilised, või esineb skomatoosset nägemist koos
paratsentraalse, peritsentraalse ringi tüübiga, temporaalse skotoomiga ja ebaloomulikke värvide
nägemist.

On teatatud korneaalsetest muutustest, sh turse ja hägusus. Need kulgevad kas sümptomiteta või
põhjustavad silmade ees rõngaste nägemist (halod), nägemise ähmastumist või fotofoobiat. Need
võivad olla mööduvad ja on pöörduvad ravi katkestamisel.

Võib esineda nägemise ähmastumine akommodatsioonihäire tõttu, mis on annusest sõltuv ja pöörduv.

Teised kõrvaltoimed:
Dermatoloogilised häired:
Mõnikord võivad tekkida nahalööbed, naha ja limaskestade pigmentatsiooni muutused, juuste
pleekimine ning alopeetsia. Tavaliselt need sümptomid kaovad ravi katkestamisel.

Väga harva on teatatud bulloosset löövet, kaasa arvatud väga harva multiformset erüteemi, Steven-
Johnsoni sündroomi, valgustundlikkust ja üksikjuhtudel on tekkinud eksfoliatiivne dermatiit.

Ägedat generaliseerunud eksantematoosset pustuloosi (esineb väga harva) tuleb eristada psoriaasist,
sest hüdroksüklorokviin võib ägestada psoriaasi. See võib olla seotud palaviku ja
hüperleukotsütoosiga. Pärast ravimi ärajätmist on toiminud paranemine.

Seedetrakti häired:
Võib esineda seedetrakti häireid nagu iiveldus, kõhulahtisus, isutus, kõhuvalu, harva oksendamine.
Tavaliselt need sümptomid kaovad kohe, kui annust vähendatakse või ravi katkestatakse.
Närvisüsteemi häired:
Harvem esineb selle ravimiklassi puhul pearinglust, vertiigot, tinnitust, kuulmiskadu, peavalu,
närvilisust, emotsionaalset labiilsust, psühhoose, krampe.

Neuromuskulaarsed nähud:
Võib tekkida skeletilihaste müopaatia või neuromüopaatia, mille tagajärjel tekib lihasnõrkus ja
proksimaalsete lihasgruppide atroofia. Müopaatia on küll pärast ravimi ärajätmist pöörduv, kuid
paranemine võib aega võtta mitu kuud.

Võivad tekkida ka kerged tundlikkusehäired, kõõlusreflekside pärssimine ja ebanormaalset
närvijuhtivust.

Südame häired:
Harva on täheldatud kardiomüopaatiat.
Kroonilist toksilisust tuleb kahtlustada juhul, kui tekivad ülejuhtehäired (His-i kimbu blokaad/AV-
blokaad) ja biventrikulaarne hüpertroofia. Ravimi ärajätmine võib tagada paranemise.

Vereloome nähud:
Harva on teatatud luuüdi pärssimisest. Teatatud on sellistest vereloomehäiretest nagu aneemia,
aplastiline aneemia, agranulotsütoos, leukotsüütide arvu vähenemine ja trombotsütopeenia.
Hüdroksüklorokviin võib ägestada porfüüriat.

Maksa häired:
Üksikjuhtudel on esinenud kõrvalekalded maksafunktsiooni testide tulemustes ja kahel korral on
kirjeldatud fulminantset maksakahjustust.

Allergilised reaktsioonid
Teatatud on urtikaariast, angioödeemist ja bronhospasmist.

4.9     Üleannustamine

4-aminokinoliinide üleannustamine on ohtlik eriti väikelaste puhul, sest isegi nii väikesed kogused kui
1…2 g on osutunud surmavaks.

Üleannustamise sümptomiteks võivad olla peavalu, nägemishäired, kardiovaskulaarne kollaps ja
krambid, hüpokaleemia ja südamerütmi- ning ülejuhte häired, millele järgneb äkiline varane
hingamise ja südameseiskus. Kuna need toimed võivad avalduda koheselt pärast liiga suure annuse
võtmist, peab viivitamatult alustama vastava raviga .
Koheselt tuleb indutseerida oksendamist või teha maoloputus. Ravimi edasist imendumist võib
takistada ka see, kui 30 minuti jooksul pärast üleannuse võtmist viiakse maoloputuse järgselt sondi
kaudu makku aktiveeritud sütt annuses, mis vähemalt 5 korda ületab üleannuse.

Kaaluma peaks diasepaami parenteraalset manustamist, kuna on andmeid, et see vähendab klorokiini
kardiotoksilisust.

Vajadusel tuleb toetada hingamist ja rakendada šoki ravi.


5.      FARMAKOLOOGLISED OMADUSED

5.1     Farmakodünaamilised omadused

Farmakoterapeutiline grupp: Malaariavastased ained, aminokinoliinid; ATC-kood: P01BA02.
Hüdroksüklorokviin (4-aminokinoliin) on malaariavastane aine, milles kombineeruvad kiire
skisontitsiidne toime mõningase gametotsütitsiidse toimega, ning teda klassifitseeritakse ka kui
aeglase toimega reumavastast ravimit.
Mitmed hüdroksüklorokviini farmakoloogilised toimed võivad olla haaratud tema terapeutilistesse
toimetesse, nende hulgas koostoime sulfüdrüülrühmadega, ensüümi aktiivsuse moduleerimine (sh
fosfolipaas, NADH-tsütokroom C reduktaas, koliinesteraas, proteaas, hüdrolaas), DNA-ga seostumine,
lüsosoomide      membraanide     stabiliseerimine;   prostaglandiini   moodustamise       pärssimine,
polümorfonukleaarse raku kemotaksis ja fagotsütoos; võimalik sekkumine interleukiin-1
produktsiooni monotsüütidest ja neutrofiilide superoksiidi vabastamise pärssimine. Intratsellulaarsete
happeliste põiekeste kontsentratsioon ja pH tõus võivad selgitada nii algloomade vastast kui
reumavastast toimet.

5.2     Farmakokineetilised omadused

Hüdroksüklorokviin imendub pärast suukaudset manustamist kiiresti. Keskmine biosaadavus on
umbes 74%. Jaotub laialdaselt organismis, kuhjub verelibledes ja muudes kudedes nagu maks, kops,
neerud ja silmad. Osaliselt metaboliseerub maksas ja elimineeritakse 23…25% ulatuses muutumatul
kujul peamiselt neerude kaudu, kuid ka sapi kaudu. Eritumine on aeglane, lõplik eliminatsiooni
poolväärtusaeg on umbes 50 päeva (täisveres) ja 32 päeva (plasmas).
Hüdroksüklorokviin läbib platsentaaarbarjääri ja eritub arvatavasti rinnapiima nagu klorokiingi.

5.3     Prekliinilised ohutusandmed

Puuduvad arstile vajalikud lisaandmed prekliinilise ohutuse kohta, mis oleksid lisaks ravimiomaduste
kokkuvõttes juba toodule.


6.      FARMATSEUTLISED ANDMED

6.1     Abiainete loetelu

Tableti sisu:
Laktoosmonohüdraat, povidoon K25, maisitärklis, magneesiumstearaat, puhastatud vesi.

Tableti kate:
Hüpromelloos, makrogool 400, titaandioksiid, laktoosmonohüdraat, puhastatud vesi.

6.2     Sobimatus

Ei ole kohaldatav.

6.3     Kõlblikkusaeg

3 aastat.

6.4     Säilitamise eritingimused

Hoida temperatuuril kuni 25 °C.

6.5     Pakendi iseloomustus ja sisu

200 mg tabletid on pakitud läbipaistvasse polüvinüülkloriid (250 μm) alumiiniumfoolium (20 μm)
blistrisse, pakendis 60 tabletti.

6.6     Erihoiatused ravimi hävitamiseks <käsitlemiseks>

Erinõuded puuduvad.
7.       MÜÜGILOA HOIDJA

sanofi-aventis Estonia OÜ
Pärnu mnt. 139 E/2
11317 Tallinn
Eesti

8.       MÜÜGILOA NUMBER

206198


9.       ESMASE MÜÜGILOA VÄLJASTAMISE/MÜÜGILOA UUENDAMISE KUUPÄEV

19.06.1998/6.02.2009


10.      TEKSTI LÄBIVAATAMISE KUUPÄEV

Ravimiametis kinnitatud juunis 2011.