RAVIMI OMADUSTE KOKKUVÕTE


1.      RAVIMPREPARAADI NIMETUS

TAMOXIFEN „EBEWE”, 10 mg tabletid
TAMOXIFEN „EBEWE”, 20 mg tabletid


2.      KVALITATIIVNE JA KVANTITATIIVNE KOOSTIS

Tablett sisaldab 10 mg või 20 mg tamoksifeeni

INN. Tamoxifenum


3.      RAVIMVORM

Tablett.
Peaaegu valged ümarad tabletid poolitusvaoga ühel küljel.


4.      KLIINILISED ANDMED

4.1     Näidustused

Rinnanäärme kartsinoomi ravi.

4.2     Annustamine ja manustamisviis

Tamoksifeeni soovitatav annus on 20 mg ööpäevas. Kaugelearenenud kasvajaga patsientidel on
kasutatud annuseid 30 mg või 40 mg ööpäevas.
Eakatel patsientidel või neeru- või maksafunktsiooni häirega patsientidel ei ole vaja annust kohandada.
Lastele ei ole annuseid kindlaks määratud.
Tamoksifeeni maksimaalne lubatud annus ööpäevas on 40 mg. Objektiivne ravivastus ilmneb
tavaliselt 4 kuni 10 ravinädala jooksul, kuid luumetastaasidega patsientidel võib ravivastus ilmneda
alles mitme kuu pärast.

Tabletid tuleb sisse võtta koos vähese vedelikuga.
Kui tuleb võtta enam kui 1 tablett ööpäevas võib ööpäevase annuse võtta korraga või jaotada kaheks
üksikannuseks.
Ravikestus sõltub haiguse raskusest. Tavaliselt on ravi pikaajaline või kestab kuni haiguse
retsidiveerumiseni.

4.3     Vastunäidustused

Teadaolev ülitundlikkus tamoksifeeni või ravimi abiainete suhtes.
Raskekujuline trombotsütopeenia, leukopeenia või hüperkaleemia.
Rasedus.

4.4     Hoiatused ja ettevaatusabinõud kasutamisel

Eriline ettevaatus ning patsiendi jälgimine on vajalik järgmistel juhtudel: maksa- ja neeruhaigus,
suhkurtõbi, trombembooliline haigus anamneesis, nägemishäired.
Tamoksifeenraviga on seostatud endomeetriumi muutuste esinemissageduse suurenemist, sealhulgas
hüperplaasia, polüüpide ja vähi teket. Suurenenud esinemissagedus ja muster viitavad sellele, et
tekkemehhanism on seotud tamoksifeeni östrogeensete omadustega.

Enne ravi alustamist ja regulaarselt ravi ajal (vähemalt 6-kuulise intervalliga) tuleb läbi viia põhjalikud
günekoloogilised uuringud ja teiste siseorganite uuringud. Koheselt tuleb uurida patsienti, kes on
tamoksifeenravil või on ravi saanud varem ja kellel tekivad ebanormaalne vaginaalne vereeritus või
ebaregulaarne menstruaaltsükkel, vaginaalne eritis ja sellised sümptomid nagu väikevaagna valu või
Tamoksifeeniga ravitavaid naispatsiente tuleb hoolikalt kontrollida endomeetriumi hüperplaasia
suhtes. Atüüpilise hüperplaasia tekkimisel tulebselle ravi ajaks tamoksifeeni manustamine katkestada
ning enne tamoksifeenravi taasalustamist kaaluda hüsterektoomiat.

Nägemishäiretena on kirjeldatud nägemisteravuse langust, kornea muutusi, katarakte ja retinopaatiat.
Seetõttu on oftalmoloogilised uuringud soovitatavad enne ravi alustamist ja perioodiliselt ravi ajal
ning nägemishäirete tekkimisel. Perioodiliste oftalmoloogiliste uuringute läbiviimine võib tagada
varajase kornea muutuse või reetina kahjustuse avastamise, mis võib ravi peatamisel olla pöörduv.

Olemasoleva maksahaiguse korral tuleb hoolikalt kontrollida maksafunktsiooni. Regulaarselt tuleb
kontrollida verenäitajaid (eriti trombotsüüte), maksa- ja neerufunktsiooni, seerumi kaltsiumi ja
veresuhkru sisaldust. Metastaaside varajaseks avastamiseks tuleb perioodiliselt läbi viia kopsu ja luude
röntgenuuringud ning maksa ultraheliuuringud.

4.5     Koostoimed teiste ravimitega ja muud koostoimed

Samaaegse ravi korral östrogeene sisaldavate hormoonravimitega võib väheneda mõlema ravimi toime
(nt suukaudse rasestumisvastase ravimi usaldusväärsuse vähenemine).
Tamoksifeeni samaaegsel kasutamisel kumariinitüüpi antikoagulantidega võib antikoaguleeriv toime
tugevneda (protrombiiniaja märkimisväärne pikenemine).
Tamoksifeeni samaaegsel kasutamisel trombotsüütide agregatsiooni inhibiitoritega võib
trombotsütopeenilise faasi ajal suureneda veritsuste risk. Soovitatav on pidevalt jälgida
verehüübimisnäitajaid.
Tamoksifeeni kasutamisel koos tsütotoksiliste ainetega on teatatud trombembooliliste häirete
esinemissageduse suurenemisest.
Samaaegsel bromokriptiini kasutamisel on näidatud tamoksifeeni ja tema aktiivse metaboliidi N-
demetüültamoksifeeni sisalduse suurenemist seerumis.
Toidu toimet tamoksifeeni imendumisele ei ole uuritud. Siiski on ebatõenäoline, et see mõjutaks
püsikontsentratsiooni tingimustes farmakokineetilisi näitajaid.

4.6     Rasedus ja imetamine

Rasedus.
Tamoksifeeni ei tohi raseduse ajal manustada. Raseduse ajal tamoksifeeni kasutanud naistel on
harvadel juhtudel teatatud spontaansetest abortidest, sünnidefektidest ja loote surmadest, kuigi
põhjuslikku seost tamoksifeeniga ei ole tõestatud.
Reproduktiivsetes uuringutes rottidel, küülikutel ja ahvidel ei ilmnenud teratogeenset toimet.
Näriliste mudelis põhjustas tamoksifeen loote reproduktiivsete organite arengus muutusi sarnaselt
östradioolile, etinüülöstradioolile, klomifeenile ja dietüülstilböstroolile (DES). Kuigi nende muutuste
kliiniline tähtsus ei ole selge, on mõned muutused, eriti tupe adenoos, sarnased muutustele, mida on
leitud noortel naistel, kes on looteeas kokkupuutunud DES-ga ja kellel esines 1:1000 risk tupe ja
emakakaela selgerakulise adenokartsinoomi tekkeks.
Enne ravi alustamist ja ravi ajal tuleb rasedus välistada. Pärast ravi lõppu tuleb kontratseptiivseid
vahendeid kasutada vähemalt 3 kuu jooksul. Suukaudsed rasestumisvastased tabletid ei ole
näidustatud. Naised peavad kasutama mitte-hormonaalset kontratseptiivset meetodit
(barjäärimeetodeid). Enne ravi alustamist on soovitatav ravimivaba periood.
Imetamine.
Ei ole teada, kas tamoksifeen eritub rinnapiima. Rinnaga toitmise ajal ei ole tamoksifeenravi
soovitatav.

4.7     Toime reaktsioonikiirusele

Tamoksifeenravi ei mõjuta tõenäoliselt autojuhtimis- ja masinate käsitsemise võimet.

4.8     Kõrvaltoimed

Kõige sagedamini raporteeritud kõrvaltoimed on tingitud tamoksifeeni antiöstrogeensest toimest;
nende hulka kuuluvad kuumahood, vaginaalne vereeritus, vaginaalne eritis ja vulva sügelus. Teiste
kõrvaltoimetena võivad ilmneda vedeliku retentsioon, iiveldus, oksendamine ja harvem tuumori
ägenemine, peapööritus, nahalööbed ja alopeetsia, väsimus ja peavalu.

Meestel võib tekkida impotentsus või kaduda libiido.

Harva võivad tekkida anoreksia, maitsetundlikkuse häired, kõhukinnisus, kõhulahtisus, jalakrambid,
depressioonihood ja alopeetisa või juuste kasvu tugevnemine.

Premenopausaalses eas naistel võib menstruatsioon lakata.
Premenopausaalses eas naistel on tamoksifeenravi ajal aeg-ajalt täheldatud mööduvat tsüstiliste
munasarjade turset.

Vähestel luumetastaasidega patsientidel on ravi alustamisel tekkinud hüperkaltseemia. Ravi
alustamisel on võimalikud luu- ja tuumori valu tugevnemine ja suurenenud erüteem nahakollete
ümber, mida võib pidada ravile allumise märgiks. Võimalik on olemasolevate nahakollete
suurenemine või uute tekkimine.

Tõsisemad kõrvaltoimed on: leukopeenia ja/või trombotsütopeenia (trombotsüütide arv tavaliselt
80000...90000/mm3) ja väga harva neutropeenia ja pantsütopeenia.

Tamoksifeenraviga on seostatud endomeetriumi proliferatiivsete muutuste esinemissageduse tõusu,
sealhulgas endomeetriumi hüperplaasia, polüüpide, endometrioosi ja väga harva endomeetriumivähi
teket. Endomeetriumivähi risk suureneb ravi kestusega ja on hinnatud, et see on 2...3 korda suurem
tamoksifeenravi saanud naistel võrreldes ravi mittesaanutega. Siiski kaalub rinnanäärmevähi ravist
oodatav kasu üles endomeetriumi kasvajaga seotud igasuguse riski.

Nägemishäiretena võivad tekkida nägemisteravuse langus, kornea muutused, katarakt ja retinopaatia.
Need kõrvaltoimed võivad sõltuda annusest ja ravi kestusest ning olla pöörduvad pärast
tamoksifeenravi lõpetamist.

Sageli on teatatud tromboosi tekkest; väga harva kopsuarteri trombembooliast.
Tamoksifeeni manustamisel koos tsütotoksiliste ainetega võib trombembooliate risk suureneda.

Tamoksifeenil on toime seerumi lipiididele; väga harva on teatatud hüpertriglütserideemia tekkest,
osadel juhtudel koos pankreatiidiga.

Tamoskifeeni on seostatud maksaensüümide aktiivsuse suurenemisega ja harvadel juhtudel tõsisema
maksakahjustusega, sealhulgas rasvmaks, kolestaas ja hepatiit.

Harva võivad tekkida ülitundlikkusreaktsioonid, sh nahalööve, angioödeem, multiformne erüteem,
Stevens-Johnsoni sündroom ja bulloosne pemfigoid.

Enamus nendest kõrvaltoimetest on pöörduvad ja tihti alluvad need annuse vähendamisele.
4.9     Üleannustamine

Katseloomadele manustatud tamoksifeeni suured annused on avaldanud östrogeenset toimet Ägedast
üleannustamisest inimestel ei ole teatatud.


5.      FARMAKOLOOGILISED OMADUSED

5.1     Farmakodünaamilised omadused

Farmakoterapeutiline grupp: Antiöstrogeenid; ATC-kood. L02BA01

Tamoksifeen on tugev mittesteroidne östrogeeni antagonist. Olenevalt uuritud sihtorganist ja liigist
omab tamoksifeen kas osalist või täielikku agonistlikku toimet. Inimesel on toime peamiselt
antiöstrogeenne.

Tamoksifeeni antiöstrogeenne toime inimesel seisneb seondumises östrogeeniretseptori steroidi
blokeeriva sidumiskohaga ja östradiooli toime blokeerimises.

5.2     Farmakokineetilised omadused

Tamoksifeen imendub suukaudse manustamise järgselt hästi. Maksimaalne plasmakontsentratsioon on
mõõdetav 4...7 tunni pärast ning püsikontsentratsioon saavutatakse 4...6 nädalaga. Meessoost
vabatahtlikel, kellele manustati ühekordne tamoksifeeni annus lahusena, mõõdeti tamoksifeeni ja tema
metaboliidi N-demetüültamoksifeeni maksimaalseks kontsentratsiooniks vastavalt 42 μg/L ja 12 μg/L.
Ravimi ja metaboliidi poolväärtusajad olid vastavalt umbes 4 ja 9 päeva. N-demetüültamoksifeeni ja
tamoksifeeni suhe suureneb 20%-lt pärast esimest annust kuni 200%-ni püsikontsentratsiooni
tingimustes, see võib olla tingitud metaboliidi pikemast poolväärtusajast. Tamoksifeeni manustamise
järgselt annuses 20 mg 2 korda päevas on tamoksifeeni keskmiseks püsikontsentratsiooniks mõõdetud
310 μg/L (164...494) ja metaboliidil 481 μg/L (300...851).

Tamoksifeeni manustamisel annustes 40 mg/päevas olid tuumori biopsia näidistes tamoksifeeni ja N-
demetüültamoksifeeni kontsentratsioonid järgmised: tamoksifeeni 5,4...117 (keskmine 25,1) ng/mg
valgu kohta; ja N-demetüültamoksifeeni 7,8...210 (keskmine 52) ng/mg valgu kohta.
Plasmakontsentratsioonid olid vastavalt 27...520 (keskmine 300) ng/ml ja 210...761 (kesmine 462)
ng/ml. Tamoksifeen seondub plasmavalkudega enam kui 99% ulatuses.

Tamoksifeen läbib ulatusliku metabolismi maksas. Inimesel on peamiseks eliminatsiooniteeks
eritumine sapiga. Uriiniga eritub tähtsusetu kogus muutumatut ainet. Peamine metabolismitee inimesel
on demetüleerimine aktiivseks metaboliidiks N-demetüültamoksifeeniks ja edasine
N-demetüleerimine N-dedimetüül metaboliidiks. Tamoksifeeni eliminatsioon on kahe-faasiline,
esimene faas on naistel 7...14 tundi ja terminalne faas (t1/2) umbes 7 päeva. N-demetüül metaboliidi
eliminatsiooni poolväärtusaeg on 14 päeva.

Tamoksifeeni ravitoimet seostatakse plasmakontsentratsiooniga ≥70 μg/L.

Tamoksifeeni ja tema metaboliitide farmakokineetikat ei ole uuritud eakatel, maksafunktsiooni häirega
patsientidel või täiskõhu- või paastuseisundis.

5.3     Prekliinilised ohutusandmed

Rottidel põhjustas tamoksifeen annustes 5, 20 ja 35 mg/kg/päevas kuni kahe aasta jooksul annusest
sõltuva hepatotsellulaarse kartsinoomi esinemissageduse tõusu. Sõltumatute andmete põhjal tekkisid
6-kuulises uuringus rottidel maksatuumorid. Endokriinsete muutuste 13-kuulises uuringus noortel ja
täiskasvanud hiirtel leiti granuloosrakulisi munasarja tuumoreid ja interstitsiaalrakulisi testikulaarseid
tuumoreid tamoksifeenrühmas, kuid mitte kontrollrühmas. Genotoksilist toimet ei leitud.

Näriliste mudelis põhjustas tamoksifeen loote reproduktiivsete organite arengus muutusi annustes, mis
ületasid 0,3...2,4 korda maksimaalse inimesel kasutatava annuse. Muutused ilmnesid mõlemast soost
närilistel ning olid sarnased neile muutustele, mida põhjustavad östradiool ja dietüülstilböstrool: tupe
adenoos, mida on sarnaselt leitud noortel naistel, kes on looteeas kokkupuutunud dietüülstilböstrooliga
ning kellel esineb 1:1000 risk tupe ja emakakaela selgerakulise adenokartsinoomi tekkeks.


6.      FARMATSEUTILISED ANDMED

6.1     Abiainete loetelu

Laktoos, mikrokristalne tselluloos, maisitärklis, kolloidne ränidioksiid, magneesiumstearaat.

6.2     Sobimatus

Ei ole teada.

6.3     Kõlblikkusaeg

3 aastat.

6.4     Säilitamise eritingimused

Hoida temperatuuril 15°C...25°C.
Hoida välispakendis valguse ja niiskuse eest kaitstult.


6.5     Pakendi iseloomustus ja sisu

Polüpropüleen-pudel polüetüleen-korgiga. Pudelis 30 tabletti (10 mg või 20 mg).

6.6     Erinõuded hävitamiseks

Erinõuded puuduvad


7.      MÜÜGILOA HOIDJA

EBEWE Pharma Ges.m.b.H. Nfg. KG
A-4866 Unterach
Austria


8.      MÜÜGILOA NUMBRID

10 mg tablett: 129296
20 mg tablett: 129396


9.      ESMASE MÜÜGILOA VÄLJASTAMISE / MÜÜGILOA UUENDAMISE KUUPÄEV

10 mg tablett: 01.04.2002/27.09.2010
20 mg tablett: 01.04.2002/27.09.2010


10.    TEKSTI (OSALISE) KAASAJASTAMISE KUUPÄEV

Ravimiametis kinnitatud septembris 2010