RAVIMI OMADUSTE KOKKUVÕTE


1.    RAVIMPREPARAADI NIMETUS

Orungal, 100 mg kõvakapslid


2.    KVALITATIIVNE JA KVANTITATIIVNE KOOSTIS

Üks kõvakapsel sisaldab 100 mg itrakonasooli.
INN. Itraconazolum

Abiainete täielik loetelu vt lõik 6.1.


3.    RAVIMVORM

Kõvakapsel suukaudseks manustamiseks.


4.    KLIINILISED ANDMED

4.1   Näidustused

Orofarüngeaalne ja vulvovaginaalne kandidoos. Naha seenhaigused (Pityriasis versicolor jt
dermatofüütide poolt põhjustatud infektsioonid) ja onühhomükoos. Fungaalne keratiit. Aspergilloos.
Süsteemne kandidoos. Mitte-meningeaalne krüptokokkoos. KNS-i krüptokokkoosi korral ja ravi
immuunpuudulikkusega haigetel on näidustatud juhul, kui esimese valiku ravimid on vastunäidustatud või
pole efektiivsed. Histoplasmoos, sporotrihhoos, blastomükoos, parakokkidioidomükoos ja teised
harvaesinevad süsteemsed või troopilised mükoosid.
Kliiniliselt oluline toimespekter: Epidermophyton, Microsporum, Malassezia (Pityrosporum),
Trichophyton, Candida, non-albicans Candida (esineb resistentseid tüvesid), Paracoccidioides,
Aspergillus, Blastomyces, Coccidioides, Cryptococcus neoformans, Histoplasma, Sporothrix schenckii,
Fonsecaea spp., Cladosporium spp.

Märkus. Seenevastaste ravimite määramisel ja kasutamisel tuleb järgida kohalikke ravijuhiseid.

4.2   Annustamine ja manustamisviis

Orungal’i peab optimaalse imendumise tagamiseks manustama pärast sööki.
Kapslid peab tervelt alla neelama.

 Näidustus               Annus                   Ravi kestus
 Vulvovaginaalne         200 mg 1 kord           3 päeva
 kandidoos               ööpäevas
                         või
                         200 mg 2 korda          1 päev
                         ööpäevas (hommikul ja
                         õhtul)
Pityriasis            200 mg 1 kord              7 päeva
versicolor            ööpäevas
Dermatomükoos         100 mg 1 kord              Tinea corporis, tinea cruris: 15 päeva
                      ööpäevas                   Tinea pedis, tinea manuum: 30 päeva

                      või                        või
                      200 mg 1 kord              Tinea corporis, tineas cruris: 7 päeva
                      ööpäevas

                       või                       või
                       200 mg kaks korda         Tinea pedis, tinea manuum: 7 päeva
                       ööpäevas
Orofarüngeaalne        100 mg 1 kord             15 päeva
kandidoos*             ööpäevas
* Mõnedel immuunpuudulikkusega patsientidel, nt neutropeenia, AIDS’i või elundite
siirdamise korral, võib itrakonasooli biosaadavus olla vähenenud. Sel juhul tuleb annust
kahekordistada.
Fungaalne keratiit                               21 päeva. Ravi kestus sõltub kliinilisest
                       200 mg 1 kord
                                                 vastusest.
                       ööpäevas

Onühhomükoos
                      Üks pulss koosneb 2 kapslist 2 korda ööpäevas ühe nädala jooksul. Kahe
Pulssravi
                      pulsi vahel on kolm ravimivaba nädalat. Sõrmeküünte onühhomükoosi
                      puhul kasutatakse kahte pulssi ja varbaküünte nakatumisel koos või ilma
                      sõrmeküünte kahjustuseta kasutatakse kolme pulssi.


                                             Nädal
             1.            2.        3.       4.    5.          6.      7.      8.         9.
Sõrmeküünte                ei        ei       ei                ei      ei      ei         ei
             1.                                     2.
  onühho-                 võeta     võeta    võeta pulss       võeta   võeta   võeta      võeta
            pulss
  mükoos
                         ravimit   ravimit   ravi-             ravi-   ravi-   ravi-      ravimit
                                              mit               mit     mit     mit
Varbaküünte                 ei        ei       ei                ei      ei      ei
              1.                                       2.                                  3.
  onühho-                 võeta     võeta    võeta             võeta   võeta   võeta
             pulss                                    pulss                               pulss
mükoos koos              ravimit   ravimit   ravi-             ravi-   ravi-   ravi-
  või ilma                                    mit               mit     mit     mit
sõrmeküünte
nakatumiseta

Onühhomükoos          Annus                      Ravi kestus
Pidev ravi
Varbaküünte                                      3 kuud
                      200 mg 1 kord
onühhomükoos          ööpäevas
koos või ilma
sõrmeküünte
nakatumiseta
Orungal’i eliminatsioon nahast ja küünekoest on aeglasem kui plasmast. Optimaalsed kliinilised
tulemused saadakse 2...4 nädalat pärast nahainfektsioonide ja 6...9 kuud pärast küüneinfektsioonide ravi
lõpetamist.

Raviefekt avaldub kliiniliselt küünte kasvades, seega pärast ravimi tarvitamise lõpetamist.

Süsteemsed mükoosid (annustamise soovitused varieeruvad sõltuvalt ravitavast infektsioonist):
 Näidustus         Annus                  Keskmine ravi Märkused
                                          kestus1
 Aspergilloos      200 mg 1 kord          2...5 kuud        Invasiivse või dissemineerunud
                   ööpäevas                                 haiguse korral suurendada annust
                                                            kuni 200 mg 2 korda ööpäevas

 Kandidoos           100…200 mg 1 kord        3 nädalat…7 k      Invasiivse või dissemineerunud
                     ööpäevas                 uud                haiguse korral suurendada annust
                                                                 kuni 200 mg 2 korda ööpäevas
 Mitte-              200 mg 1 kord            2 kuud kuni
 meningeaalne        ööpäevas                 1 aasta
 krüptokokkoos


 Krüptokokk-         200 mg 2 korda           2 kuud kuni        Säilitusravi: vt lõik 4.4
 meningiit           päevas                   1 aasta

 Histoplasmoos       200 mg 1 või 2 korda     8 kuud
                     ööpäevas

 Lümfokutaanne       100 mg 1 kord            3 kuud
 või kutaanne        ööpäevas
 sporotrihhoos

 Blastomükoos        100 mg 1 kord            6 kuud
                     ööpäevas kuni
                     200 mg 2 korda
                     ööpäevas

 Parakokkidioido-    100 mg 1 kord            6 kuud             Puuduvad andmed Orungal
 mükoos              ööpäevas                                    kapslite efektiivsusest soovitatud
                                                                 annuses parakokkidioidomükoosi
                                                                 ravis AIDSi-haigetel.

 Kromomükoos          100…200 mg 1 kord 6 kuud
                      päevas
1
  Ravi kestust kohaldatakse sõltuvalt ravivastusest.

Kasutamine lastel

Kliiniliste uuringute andmeid Orungal kõvakapslite kasutamisest lastel on vähe. Seetõttu ei soovitata
Orungal kõvakapsleid lastel kasutada, välja arvatud juhul, kui oodatav kasu ületab võimaliku ohu (vt lõik
4.4).
Kasutamine maksapuudulikkusega patsientidel

Suukaudselt manustatava itrakonasooli kasutamise kohta maksapuudulikkusega patsientidel on andmed
piiratud. Seetõttu tuleb ravimit selles patsientide rühmas kasutada ettevaatusega (vt lõik 5.2).

Kasutamine neerupuudulikkusega patsientidel

Suukaudselt manustatava itrakonasooli kasutamise kohta neerupuudulikkusega patsientidel on andmed
piiratud. Seetõttu tuleb ravimit selles patsientide rühmas kasutada ettevaatusega.

4.3   Vastunäidustused

Orungal on vastunäidustatud ülitundlikkuse korral itrakonasooli või ravimi ükskõik millise abiaine suhtes.

Järgmiste ravimite samaaegne manustamine koos Orungal kapslitega on vastunäidustatud: (vt lõik 4.5).
-     CYP3A4 kaudu metaboliseeritavad ravimid, mis võivad põhjustada QT-intervalli pikenemist, nagu
      astemisool, bepridiil, tsisapriid, dofetiliid, levatsetüülmetadool (levometadüül), misolastiin,
      pimosiid, kinidiin, sertindool ja terfenadiin. Orungal kapslitega samaaegsel manustamisel võib
      nende ravimite plasmakontsentratsioon suureneda ja see võib põhjustada QT-intervalli pikenemist
      ning harvadel juhtudel torsades de pointes-tüüpi ventrikulaarset arütmiat.

-     CYP3A4 kaudu metaboliseeritavad HMG-CoA reduktaasi inhibiitorid, nt atorvastatiin, simvastatiin
      ja lovastatiin.

-     Triasolaam või suukaudselt manustatav midasolaam.

-     Ergotamiini alkaloidid, nagu dihüdroergotamiin, ergometriin (ergonoviin), ergotamiin ja
      metüülergometriin (metüülergonoviin).

-     Eletriptaan.

-     Nisoldipiin.

Orungal kõvakapsleid ei tohiks manustada patsientidele, kellel on vasaku vatsakese düsfunktsiooni
tunnused, nagu näiteks südamepuudulikkus, välja arvatud eluohtlike või muude tõsiste infektsioonide
raviks ( vt lõik 4.4).

Orungal kõvakapslid on vastunäidustatud raseduse ajal (v.a eluohtlikes olukordades) - vt lõik 4.6.

Orungal-ravi ajal peavad fertiilses eas naised kasutama efektiivseid rasestumisvastaseid vahendeid kuni
ravikuurile järgneva menstruatsiooni saabumiseni.

4.4   Hoiatused ja ettevaatusabinõud kasutamisel

Ristuv ülitundlikkus

Puudub informatsioon itrakonasooli ja teiste seentevastaste asoolide ristuva ülitundlikkuse kohta. Orungal
kapslite väljakirjutamisel patsientidele, kellel esineb ülitundlikkus teiste asoolide suhtes, tuleb rakendada
ettevaatust.
Kardiaalsed toimed

Tervetel vabatahtlikel teostatud uuringus täheldati itrakonasooli i/v lahuse manustamise järgselt vasaku
vatsakese väljutusfraktsiooni vähenemist, mis kulges asümptomaatiliselt ja möödus iseenesest. Selle leiu
kliiniline tähendus suukaudsete ravimvormide kasutamisel pole teada.

Itrakonasoolil on leitud negatiivne inotroopne efekt ja Orungal’i kasutamist on seostatud
südamepuudulikkuse juhtudega. Spontaanselt on teatatud südamepuudulikkuse juhtudest enamasti siis,
kui ööpäevane Orungal’i annus oli 400 mg, erinevalt väiksematest ööpäevastest annustest. Seega
südamepuudulikkuse risk suureneb ööpäevase itrakonasooli annuse tõstmisel.

Orungal’i ei soovitata kasutada südamepuudulikkusega haigetel, välja arvatud juhtudel, kui oodatav kasu
ületab võimalikud ohud. Võimaliku riski/kasu suhte hindamisel tuleb arvestada ravi näidustust,
annustamise skeemi (sh ööpäevast annust) ja konkreetsel haigel esinevaid südamepuudulikkuse
riskifaktoreid. Südamepuudulikkuse tekkest on ohustatud haiged, kel esineb südame isheemiatõbi,
klapirikked, väljendunud kopsuhaigused (krooniline obstruktiivne kopsuhaigus), raske neerupuudulikkus
ja teised tursetega kulgevad seisundid. Neil juhtudel tuleb haiget informeerida südamepuudulikkuse
tunnustest, jälgida ravi käigus haige seisundit ja südamepuudulikkuse tekkel Orungal-ravi lõpetada.

Kaltsiumikanalite blokaatoritel on negatiivne inotroopne toime, mis võib itrakonasooliga
koosmanustamisel tugevneda. Lisaks võib itrakonasool inhibeerida kaltsiumikanalite blokaatorite
metabolismi. Suurenenud südamepuudulikkuse riski tõttu nõuab nimetatud ravimite kooskasutamine
ettevaatust.

Toime maksale

Väga harvadel juhtudel on Orungal’i kasutamisel esinenud tõsist maksatoksilisust, sh mõned letaalse
lõppega ägeda maksapuudulikkuse juhud. Enamik neist juhtudest hõlmas patsiente, kellel oli eelnevalt
mõni maksahaigus, kes olid saanud ravi süsteemsel näidustusel, kellel oli mõni muu oluline haigusseisund
ja/või kes võtsid teisi maksatoksilisi ravimeid. Mõnedel patsientidel ei esinenud ilmseid maksahaiguse
riskitegureid. Mõned neist juhtudest esinesid esimestel ravikuudel, sh mõned esimese nädala jooksul.
Orungal-ravi saavatel patsientidel tuleb kaaluda maksafunktsiooni jälgimist. Patsientidele tuleb öelda, et
nad otsekohe teataksid oma arstile, kui neil tekivad hepatiidile viitavad nähud ja sümptomid nagu isutus,
iiveldus, oksendamine, väsimus, kõhuvalu või tume uriin. Neil patsientidel tuleb otsekohe lõpetada ravi ja
kontrollida maksafunktsiooni. Patsientidel, kellel on suurenenud maksaensüümide aktiivsus või äge
maksahaigus või kellel on esinenud maksatoksilisust teiste ravimite kasutamisel, ei tohi ravi alustada,
välja arvatud juhul kui oodatav kasu ületab maksakahjustuse riski. Sellisel juhul on hädavajalik jälgida
maksaensüümide aktiivsust.

Vähenenud maohappesus

Itrakonasooli imendumine Orungal’i kõvakapslitest on häiritud vähenenud maohappesuse korral. Haigetel,
kes kasutavad samaaegselt ka maohapet neutraliseerivaid preparaate (nt alumiiniumhüdroksiidi), tuleb
neid ravimeid manustada vähemalt 2 tundi pärast Orungal kapslite sissevõtmist. Haigetel, kel esineb
akloorhüdria (nt teatud AIDSi-haiged) või maosekretsiooni pärssivate ravimite (H2-blokaatorid,
prootonpumba inhibiitorid) samaaegsel kasutamisel on soovitav Orungal kapsleid manustada koos coca-
cola joogiga.

Kasutamine lastel

Kliiniliste uuringute andmeid Orungal kõvakapslite kasutamisest lastel on vähe. Seetõttu ei soovitata
Orungal kõvakapsleid lastel kasutada, välja arvatud juhul, kui oodatav kasu ületab võimaliku ohu.
Kasutamine eakatel

Kliinilised andmed Orungal kapslite kasutamise kohta eakatel on piiratud. Orungal kapsleid tohib neil
patsientidel kasutada ainult juhul kui potentsiaalne kasu ületab võimalikud riskid.

Maksapuudulikkus

Suukaudse itrakonasooli kasutamise kohta maksapuudulikkusega patsientidel on olemas piiratud andmed.
Selle ravimi manustamisel antud patsiendirühmale tuleb rakendada ettevaatust (vt lõik 5.2).

Neerukahjustus

Suukaudse itrakonasooli kasutamise kohta neerupuudulikkusega patsientidel on olemas piiratud andmed.
Selle ravimi manustamisel antud patsiendirühmale tuleb rakendada ettevaatust. Itrakonasooli suukaudne
biosaadavus võib neerupuudulikkusega patsientidel olla vähenenud. Võib kaaluda annuse kohandamist.

Kuulmiskadu

Itrakonasoolravi saavatel patsientidel on teatatud mööduvast või püsivast kuulmiskaost. Mitmete teadete
alusel oli samaaegselt manustatud kinidiini, mis on vastunäidustatud (vt lõigud 4.3 ja 4.5). Kuulmine
taastub tavaliselt pärast ravi katkestamist, kuid mõnedel patsientidel võib kuulmiskadu jääda püsima.

Immuunpuudulikkusega haiged

Mõnedel immuunpuudulikkusega haigetel (nt neutropeenia korral, AIDS-i haigetel või transplantatsiooni
järgselt) võib Orungal kapslite biosaadavus olla vähenenud.

Raskes, eluohtlikus seisundis haiged süsteemsete mükoosidega

Orungal kapslite farmakokineetikast tulenevalt (vt lõik 5.2) ei soovitata neid kasutada ravi alustamiseks
eluohtlikus seisundis süsteemsete mükoosidega haigetel.

AIDS-i haiged

AIDS-i haigetel, kes on saanud ravi süsteemse mükoosi (sporotrihhoos, blastomükoos, histoplasmoos või
meningeaalne või mitte-meningeaalne krüptokokkoos) tõttu ning kel esineb oht haiguse
retsidiveerumiseks, tuleb kaaluda säilitusravi vajadust.

Neuropaatia

Kui tekib neuropaatia, mida võib seostada Orungal kapslitega, tuleb ravi lõpetada.

Süsivesikute ainevahetuse häired

Harvaesineva päriliku fruktoositalumatuse, glükoosi-galaktoosi malabsorptsiooni või sukraasi-isomaltaasi
puudulikkusega patsiendid ei tohi seda ravimit võtta.

Ristuv resistentsus

Kui süsteemse kandidoosi puhul kahtlustatakse, et tekitajaks võivad olla Candida liikide flukonasooli
suhtes resistentsed tüved, ei anna see põhjust eeldada, et need tüved on tundlikud itrakonasooli suhtes,
mistõttu tuleb tekitaja tundlikkust testida enne itrakonasoolravi alustamist.
Võimalikud koostoimed

Orungal’i puhul on võimalikud kliiniliselt olulised ravimite koostoimed (vt lõik 4.5).

Itrakonasooli ei tohi kasutada kahe nädala jooksul pärast ravi lõpetamist CYP 3A4 indutseerivate
ravimitega (rifampitsiin, rifabutiin, fenobarbitaal, fenütoiin, karbamasepiin, Hypericum perforatum
(lihtnaistepuna ürt)). Itrakonasooli kasutamine koos nende ravimitega võib viia itrakonasooli
subterapeutilise tasemeni plasmas ja see omakorda ravi ebaõnnestumiseni.

4.5   Koostoimed teiste ravimitega ja muud koostoimed

Ravimid, mis mõjutavad itrakonasooli imendumist

Maohappesust vähendavad ravimid halvendavad itrakonasooli imendumist Orungal kapslitest (vt lõik 4.4).

Ravimid, mis mõjutavad itrakonasooli metabolismi

Itrakonasool metaboliseeritakse peamiselt tsütokroom CYP3A4 vahendusel.
Koostoime uuringutes vähendavad tugevad CYP3A4 ekspressiooni indutseerivad ravimid nagu
rifampitsiin, rifabutiin ja fenütoiin oluliselt itrakonasooli ja hüdroksü-itrakonasooli biosaadavust ja seeläbi
ka terapeutilist efektiivsust kliiniliselt olulisel määral, mistõttu pole itrakonasooli koosmanustamine
loetletud tugevate maksaensüüme indutseerivate ravimitega soovitatav. Koostoime uuringuid pole
teostatud teiste maksaensüüme indutseerivate ravimitega, nagu karbamasepiin, Hypericum perforatum
(lihtnaistepuna ürt), fenobarbitaal ja isoniasiid, kuid eeldada võib sarnast itrakonasooli biosaadavuse
vähenemist.

Tugevad CYP3A4 inhibiitorid, nagu ritonaviir, indinaviir, klaritromütsiin ja erütromütsiin võivad
suurendada itrakonasooli biosaadavust.

Itrakonasooli mõju teiste ravimite metabolismile

Itrakonasool võib pärssida nende ravimite metabolismi, mis metaboliseeruvad tsütokroom 3A tüübi kaudu.
See põhjustab nende ravimite toime (ka kõrvaltoimete) tugevnemist ja/või pikenemist. Ravimite
kooskasutamisel tuleb jälgida vastava ravimi omaduste kokkuvõtet metaboliseerumisradade kohta. Ravi
lõpetamisel väheneb itrakonasooli plasmakontsentratsioon järk-järgult, vastavalt eelnenud ravikuuri
kestusele ja kasutatud annustele (vt lõik 5.2). Seda tuleb arvestada teiste ravimite annuste kohaldamisel.

Järgmiste ravimite kooskasutamine itrakonasooliga on vastunäidustatud:

-     astemisool, bepridiil, tsisapriid, dofetiliid, levatsetüülmetadool (levometadüül), misolastiin,
      pimosiid, kinidiin, sertindool ja terfenadiin, kuna kooskasutamisel võib nimetatud ravimite
      plasmakontsentratsioon suureneda, mis võib omakorda põhjustada QT-intervalli pikenemist ja
      torsades de pointes tüüpi rütmihäireid.
-     CYP3A4 kaudu metaboliseeritavad HMG-CoA reduktaasi inhibiitorid, nagu atorvastatiin,
      lovastatiin ja simvastatiin.
-     Triasolaam ja suu kaudu manustatuna midasolaam.
-     Ergotamiini alkaloidid, nagu dihüdroergotamiin, ergometriin (ergonoviin), ergotamiin ja
      metüülergometriin (metüülergonoviin).
-     Eletriptaan.
-     Nisoldipiin.

Suurenenud südamepuudulikkuse riski tõttu peab olema ettevaatlik juhtudel, kui itrakonasooliga
samaaegselt manustatakse kaltsiumikanalite blokaatoreid. Itrakonasool inhibeerib kaltsiumikanalite
blokaatorite metabolismi CYP3A4 kaudu, ning lisaks on nimetatud ravimitel negatiivne inotroopne toime,
mis võib itrakonasooliga koosmanustamisel tugevneda.

Ravimid, mille kooskasutamine itrakonasooliga nõuab ettevaatust, ning mille plasmakontsentratsiooni,
kõrvaltoimeid ja toimeid tuleb jälgida ning vajadusel annust vähendada, on järgmised:
-     suukaudselt manustatavad antikoagulandid;
-     HIV proteaasi inhibiitorid, nagu ritonaviir, indinaviir, sakvinaviir;
-     kasvajatevastased ravimid, nagu busulfaan, dotsetakseel, trimetreksaat ja vinblastiin, vinkristiin
-     CYP3A4 kaudu metaboliseeritavad kaltsiumikanalite blokaatorid, nagu dihüdropüridiinid ja
      verapamiil
-     teatud immuunsupressandid, nagu tsüklosporiin, rapamütsiin (ehk siroliimus), takroliimus
-     teatud glükokortikosteroidid, nagu budesoniid, deksametasoon, flutikasoon ja metüülprednisoloon
-     digoksiin (P-glükoproteiini inhibeerimise tõttu)
-     teised ravimid: alfetaniil, alprasolaam, brotisolaam, buspiroon, karbamasepiin, tsilostasool,
      disopüramiid, ebastiin, fentanüül, halofrantiin, IV midasolaam, reboksetiin, repagliniid, rifabutiin.

Itrakonasooli ja zidovudiini (AZT), samuti itrakonasooli ja fluvastatiini vahel ei ole koostoimet.
Itrakonasool ei indutseeri etinüülöstradiooli ja noretisterooni metabolismi.

Mõju plasmavalkudega seondumisele

In vitro katsetes on näidatud, et seondumisel plasmavalkudega ei konkureeri itrakonasool imipramiini,
propranolooli, diasepaami, tsimetidiini, indometatsiini, tolbutamiidi ega sulfametasiiniga.

4.6   Rasedus ja imetamine

Rasedus

Orungal on raseduse ajal vastunäidustatud, v.a eluohtlikel juhtudel, kui võimalik kasu emale ületab
võimaliku kahju lootele (vt lõik 4.3).

Loomkatsetes on ilmnenud itrakonasooli toksiline mõju reproduktiivsusele (vt lõik 5.3).

Andmeid itrakonasooli kasutamise kohta rasedatel naistel on vähe. Ravimi turustamisjärgse kasutamise
käigus on esinenud kaasasündinud väärarengute juhtusid. Nende hulgas on kirjeldatud luustiku, kuse-
suguelundite, kardiovaskulaarsüsteemi ja silmade väärarenguid, ning ka kromosomaalseid ja
multiformseid väärarenguid. Samas ei ole kindlaks tehtud põhjuslikku seost Orungal’i manustamisega.

Epidemioloogilised andmed Orungal’i kasutamisest raseduse esimesel trimestril - enamasti lühiaegselt
vulvovaginaalse kandidoosi raviks - ei näidanud suurenenud väärarengute riski võrreldes naistega, kes ei
kasutanud ravimeid.

Fertiilses eas naised

Fertiilses eas naised peavad Orungal-ravi ajal kasutama rasestumisvastaseid vahendeid. Efektiivne
rasestumisvastane kaitse peab jätkuma kuni ravikuurile järgneva menstruatsiooni saabumiseni.

Imetamine

Itrakonasool eritub rinnapiima väga vähesel määral. Siiski võib Orungal’i rinnaga toitmise ajal kasutada
vaid juhul, kui loodetav kasu ületab võimaliku ohu imikule. Kahtluse korral on soovitatav last ravi ajal
rinnaga mitte toita.
4.7   Toime reaktsioonikiirusele

Ravimi toime kohta autojuhtimise või masinate käsitsemise võimele ei ole uuringuid läbi viidud.
Sõidukite juhtimisel ja masinatega töötamisel tuleb arvestada võimalusega, et mõnel juhul võivad tekkida
kõrvaltoimed nagu pearinglus, nägemishäired ja kuulmiskadu (vt lõik 4.8).

4.8   Kõrvaltoimed

8499-l dermatomükoosi või onühhomükoosi raviks itrakonasooli saanud patsiendil läbi viidud avatud ja
topeltpimedates kliinilistes uuringutes teatati kõige sagedamini seedetrakti, dermatoloogilistest ja maksa
kõrvaltoimetest.

Alljärgnevas tabelis on esitatud turustusjärgselt teatatud kõrvaltoimed vastavalt organsüsteemi klassile.
Kõrvaltoimed on igas organsüsteemi klassis esitatud vastavalt esinemissageduse kategooriale, lähtudes
järgmisest kokkuleppest:
väga sage (≥ 1/10); sage (≥ 1/100 kuni < 1/10); aeg-ajalt (≥ 1/1000 kuni < 1/100); harv (≥ 1/10 000 kuni
< 1/1000); väga harv (< 1/10 000), teadmata (ei saa hinnata olemasolevate andmete alusel).

                                Ravimi kõrvaltoimed

Vere ja lümfisüsteemi häired
Harv            Leukopeenia
Teadmata        Neutropeenia, trombotsütopeenia

Immuunsüsteemi häired
Aeg-ajalt    Ülitundlikkus*
Teadmata     Anafülaktiline reaktsioon, anafülaktoidne reaktsioon,
             angioneurootiline turse, seerumtõbi

Ainevahetus- ja toitumishäired
Teadmata        Hüpokaleemia, hüpertriglütserideemia

Närvisüsteemi häired
Aeg-ajalt      Peavalu, pearinglus, paresteesia
Harv           Hüpoesteesia
Teadmata       Perifeerne neuropaatia*

Silma kahjustused
Harv            Nägemishäire
Teadmata        Hägune nägemine ja topeltnägemine

Kõrva ja labürindi kahjustused
Harv            Tinnitus
Teadmata        Mööduv või püsiv kuulmiskaotus*

Südame häired
Teadmata      Südame paispuudulikkus*

Respiratoorsed, rindkere ja mediastiinumi häired
Harv            Düspnoe
Teadmata        Kopsuturse
Seedetrakti häired
Sage            Kõhuvalu, iiveldus
Aeg-ajalt       Oksendamine, kõhulahtisus, kõhukinnisus, düspepsia, düsgeusia,
                flatulents
Harv            Pankreatiit

Maksa ja sapiteede häired
Aeg-ajalt       Hüperbilirubineemia, alaniinaminotransferaasi taseme tõus,
                aspartaataminotransferaasi taseme tõus
Harv            Maksaensüümide aktiivsuse tõus
Teadmata        Äge maksapuudulikkus*, hepatiit, maksatoksilisus*

Naha ja nahaaluskoe kahjustused
Sage           Lööve
Aeg-ajalt      Urtikaaria, alopeetsia, kihelus
Teadmata       Toksiline epidermise nekrolüüs, Stevens-Johnsoni sündroom, äge
               generaliseerunud eksantematoosne pustuloos, multiformne erüteem,
               eksfoliatiivne dermatiit, leukotsütoklastiline vaskuliit,
               valgustundlikkus

Lihas-skeleti ja sidekoe kahjustused
Teadmata          Müalgia, artralgia

Neerude ja kuseteede kahjustused
Harv            Pollakisuuria
Teadmata        Uriinipidamatus

Reproduktiivse süsteemi ja rinnanäärme häired
Aeg-ajalt       Menstruatsioonihäired
Teadmata        Erektsioonihäired

Üldised häired ja manustamiskoha reaktsioonid
Aeg-ajalt        Tursed
Harv             Püreksia

* vt lõik 4.4

4.9    Üleannustamine

Üleannustamise kohta andmed puuduvad. Ravi on sümptomaatiline. Ühe tunni jooksul pärast ravimi suure
annuse sissevõtmist on soovitatav teha maoloputus ja vajadusel manustada aktiveeritud sütt.

Itrakonasool ei ole hemodialüüsitav.

Spetsiifilist antidooti ei ole.
5.    FARMAKOLOOGILISED OMADUSED

5.1   Farmakodünaamilised omadused

Farmakoterapeutiline rühm: seenevastased ained süsteemseks kasutamiseks, triasooli derivaadid,
ATC-kood: J02AC02

Itrakonasool on triasooli derivaat ja sünteetiline laia toimespektriga seentevastane aine.

In vitro uuringutes on näidatud, et itrakonasool pärsib paljude inimesele patogeensete seenorganismide
kasvu kontsentratsioonides <0,025…0,8 µg/ml.

In vitro uuringud on näidanud, et itrakonasool pärsib ergosterooli sünteesi seenerakus. Ergosterool on
seeneraku membraani eluliselt oluline komponent, mille sünteesi häirimine tagab ravimi seenevastase
toime.

5.2   Farmakokineetilised omadused

Imendumine

Itrakonasool imendub hästi. Suukaudsel manustamisel saabub maksimaalne plasmakontsentratsioon
2...5 tunni pärast. Absoluutne biosaadavus on umbes 55%. Itrakonasooli biosaadavus on maksimaalne, kui
ravimit võetakse täis kõhuga kohe pärast sööki.

Jaotumine organismis

Itrakonasool seondub plasmavalkudega 99,8%, kusjuures enamus seondub albumiiniga. Itrakonasoolil
esineb märkimisväärne afiinsus ka lipiidide suhtes. Vaid 0,2% itrakonasoolist on plasmas vaba
fraktsioonina. Itrakonasool jaotub ulatuslikult ka teistesse kudedesse: kontsentratsioonid kopsudes,
neerudes, maksas, luudes, seedeelundeis, põrnas ja lihastes on 2 või 3 korda suuremad kui vastavad
plasmakontsentratsioonid. Kontsentratsiooni suhe ajus ja plasmas on umbes 1:1.
Jaotumine keratiniseerunud kudedesse, eriti nahka, on 4 korda suurem kui plasmasse.

Metabolism

Itrakonasool metaboliseerub maksas ulatuslikult arvukateks metaboliitideks. Peamiseks metaboliidiks on
hüdroksü-itrakonasool, millel in vitro on itrakonasooliga võrdne seentevastane toime.
Hüdroksümetaboliidi plasmakontsentratsioonid on umbes 2 korda kõrgemad kui eellasravimil. In vitro
uuringutes on näidatud, et itrakonasool metaboliseeritakse maksas peamiselt CYP3A4 kaudu. Muutumatul
kujul eritub neerude kaudu vähem kui 0,03% ning roojaga 3...18% imendunud ravimi annusest.

Eritumine

Maksimaalne poolväärtusaeg plasmas on umbes 17 tundi pärast ühekordset manustamist ja suureneb kuni
34…42 tunnini pärast korduvat manustamist. Itrakonasooli farmakokineetika on mittelineaarne, ja pärast
ravimi korduvat manustamist toimub akumulatsioon plasmas. Püsikontsentratsioonid saavutatakse
15 päevaga, kusjuures Cmax oli 0,5 µg/ml, 1,1 µg/ml ja 2,0 µg/ml pärast itrakonasooli suukaudset
manustamist annuses vastavalt 100 mg 1 kord päevas, 200 mg 1 kord päevas ja 200 mg 2 korda päevas.
Pärast ravi lõpetamist kaob ravim plasmast 7 päeva jooksul. Itrakonasooli kliirens väheneb suuremate
annuste juures tänu maksa metabolismi küllastumisele. Itrakonasool eritub inaktiivsete metaboliitidena
uriiniga (ligi 35%) ja roojaga (ligi 54%).
Ravimi ümberjaotumine keratiniseerunud kudedest praktiliselt puudub, itrakonasooli elimineerumine sealt
on seotud epidermise regeneratsiooniga. Erinevalt plasmast, kust ravim kaob juba 7 päeva jooksul pärast
ravi lõpetamist, säilib toimiv kontsentratsioon nahas pärast 4-nädalast ravi veel 2...4 nädalat pärast ravimi
manustamist. Itrakonasooli on leitud küünte keratiinis juba 1 nädal pärast ravi alustamist ning
itrakonasooli sisaldus küünes püsib vähemalt 6 kuud pärast kolmekuulise ravikuuri lõpetamist.

Patsientide erigrupid

Maksapuudulikkus

Itrakonasool metaboliseeritakse peamiselt maksas. Ühekordne suukaudne annus (100 mg kapsel)
manustati 12 tsirroosiga patsiendile ja 6 tervele vabatahtlikule; kahes grupis mõõdeti ja võrreldi
itrakonasooli Cmax, AUC ja terminaalset poolväärtusaega. Itrakonasooli keskmine Cmax oli
märkimisväärselt (47%) vähenenud tsirroosiga patsientidel. Keskmine eritumise poolväärtusaeg
tsirroosiga patsientidel võrreldes tervete vabatahtlikega pikenes (vastavalt 37 ja 16 tundi). AUC väärtused
olid mõlemas grupis sarnased. Andmed itrakonasooli pikaajalise kasutamise kohta maksatsirroosiga
patsientidel puuduvad (vt lõigud 4.2 ja 4.4).

Neerupuudulikkus

Suukaudselt manustatava itrakonasooli kasutamise kohta neerupuudulikkusega patsientidel on andmed
piiratud.

5.3   Prekliinilised ohutusandmed

Itrakonasooli on uuritud erinevates mitte-kliinilistes ohutusealastes uuringutes.

Akuutsed toksilisuse uuringud hiirte, rottide, merisigade ja koertega on näidanud, et itrakonasool on
üldiselt ohutu. Subkroonilised ohutusuuringud itrakonasooli suukaudse manustamisega rottidele ja
koertele on näidanud muutusi järgmistes elundites ja kudedes: neerupealised, maks ja mononukleaarsed
fagotsüüdid, samuti on täheldatud lipiidide metabolismi häire avaldusena ksantoomrakkude kogunemist
erinevates elundites.

Suurtes annustes manustatuna on histoloogilised uuringud neerupealisest näidanud mööduvat zona
reticularise ja zona fasciculata rakkude hüpertroofiat, millega vahel on kaasnenud zona glomerulosa
rakkude õhenemine. Pöörduvaid muutusi maksarakkudes on täheldatud korduvate suurte annuste
manustamisel. Kirjeldatud on ka väheseid muutusi sinusoidaalrakkudes ning maksarakkude
vakuolisatsiooni, mis võiks viidata rakkude funktsioonihäirele, kuid ilma hepatiidi ja hepatotsellulaarse
nekroosi kujunemiseta.

Pole andmeid, et itrakonasool oleks mutageenne.

Itrakonasool ei ole osutunud ka kartsinogeenseks hiirtel ja rottidel teostatud uuringutes. Siiski, isastel
rottidel esines sagedamini pehmete kudede kartsinoomi, mida seostatakse mitte-neoplastiliste, krooniliste,
põletikuliste reaktsioonidega sidekoes kõrgenenud kolesterooli taseme ja kolesterooli tõttu.

Itrakonasoolil ei ole otsest mõju fertiilsusele. Itrakonasool on kõrgetes annustes manustatuna hiirtel ja
rottidel läbiviidud uuringute alusel annusest sõltuvalt ebasoodsa mõjuga emasloomade fertiilsusele,
embrüotoksiline ja teratogeenne. Rottidel olid teratogeense toime väljenduseks luudefektid, hiirtel
entsefalopaatia ja makroglossia.

Koertel on kroonilise itrakonasooli manustamise järgselt täheldatud luude mineraliseerumise vähenemist.
Kolmes toksilisuseuuringus rottidel on leitud, et itrakonasool põhjustas järgmisi luudefekte: vähenenud
luuplaadi aktiivsus, zona compacta õhenemine ja sagenenud luumurrud.


6.    FARMATSEUTILISED ANDMED

6.1   Abiainete loetelu

Kapslites sisalduvad abiained on sahharoos, hüpromelloos ja makrogool.

Kapslikest sisaldab titaandioksiidi, naatriumindigotindisulfonaati, naatriumerütrosiini ja želatiini.

6.2   Sobimatus

Ei ole kohaldatav.

6.3   Kõlblikkusaeg

3 aastat

6.4   Säilitamise eritingimused

Hoida temperatuuril kuni 30ºC.

6.5   Pakendi iseloomustus ja sisu

Orungal on saadaval roosade/siniste kõvakapslitena, mis sisaldavad 100 mg itrakonasooli pakendatuna
blisterpakendisse (15 tk pakendis).

6.6   Erihoiatused ravimi hävitamiseks

Erinõuded puuduvad.


7.    MÜÜGILOA HOIDJA

UAB „Johnson & Johnson“
Geležinio Vilko g. 18A
LT-08104 Vilnius
Leedu


8.    MÜÜGILOA NUMBER

179397


9.    ESMASE MÜÜGILOA VÄLJASTAMISE /MÜÜGILOA UUENDAMISE KUUPÄEV

24.10.1997/ 8.02.2008


10.   TEKSTI LÄBIVAATAMISE KUUPÄEV
Ravimiametis kinnitatud augustis 2011