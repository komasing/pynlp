RAVIMI OMADUSTE KOKKUVÕTE


1. RAVIMPREPARAADI NIMETUS

Harmonet 75 mikrogrammi/20 mikrogrammi kaetud tabletid


2. KVALITATIIVNE JA KVANTITATIIVNE KOOSTIS

Iga kaetud tablett sisaldab 75 mikrogrammi gestodeeni ja 20 mikrogrammi etinüülöstradiooli

Abiained:
Iga kaetud tablett sisaldab 37,505 mg laktoosmonohüdraati ja 19,660 mg sahharoosi.
Abiainete täielik loetelu vt lõik 6.1.

INN. Gestodenum, ethinylestradiolum


3. RAVIMVORM

Kaetud tabletid.

Harmonet on valge ümmargune läikiva pinnaga kaetud tablett, mida võetakse vastavalt 21-päevasele
skeemile.


4. KLIINILISED ANDMED

4.1     Näidustused

Raseduse vältimine.

4.2     Annustamine ja manustamisviis

Harmoneti võtmine

Tabletid 1…21 sisaldavad toimeaineid (aktiivsed tabletid).
28-päevastes pakendites ei sisalda tabletid 22…28 toimeaineid (mitteaktiivsed tabletid).

Tablette tuleb võtta pakendil märgitud järjekorras iga päev umbes samal ajal. Iga päev tuleb võtta üks
tablett 21 järjestikuse päeva jooksul, millele järgneb kas 7-päevane mitteaktiivsete (platseebo-)
tablettide võtmine või 7-päevane tabletivaba periood. Iga järgmist pakendit alustatakse tabletivaba
perioodi järgsel päeval. Vereeritus algab tavaliselt 2. kuni 3. päeval pärast viimase aktiivse tableti
võtmist ja ei pruugi lõppeda enne uue pakendi alustamist.

Ravi alustamine Harmonetiga

        Ilma eelneva hormonaalsete kontratseptiivide kasutamiseta (viimase kuu jooksul)
Tablettide võtmist tuleb alustada menstruaaltsükli esimesel päeval (menstruaalvereerituse esimesel
päeval). Tablettide võtmist on lubatud alustada ka tsükli 2. kuni 7. päeval (nt alustatakse pühapäeval),
kuid sellisel juhul on soovitatav esimesel seitsmel tablettide võtmise päeval kasutada lisaks teisi
mittehormonaalseid rasestumisvastaseid vahendeid (nt kondoom ja spermitsiid).

        Üleminek teiselt kombineeritud hormonaalselt rasestumisvastaselt ravimilt

Harmoneti kasutamist tuleks eelistatult alustada eelnevalt kasutatud kombineeritud hormonaalse
rasestumisvastase ravimi toimeainet sisaldava viimase tableti võtmise päevale järgneval päeval, kuid
mitte hiljem kui pärast tavalist tabletivaba perioodi või pärast toimeainet mittesisaldavate tablettide
võtmist.

        Üleminek ainult progestiini sisaldanud meetodilt (ainult progestiini sisaldavad tabletid,
        implantaat, emakasisene vahend, süst)
                            • Ainult progestiini sisaldavate tablettide võtmisel võib Harmoneti
                                 kasutamisele üle minna juba järgmisel päeval.
                            • Pärast ainult progestiini sisaldava implantaadi või ainult progestiini
                                 sisaldava emakasisese vahendi eemaldamist tuleb Harmoneti
                                 kasutamist alustada samal päeval.
                            • Süstide korral tuleb Harmoneti kasutamist alustada päeval, kui oleks
                                 pidanud tegema järgmise süsti.
Kõigil nendel juhtudel tuleks naistele soovitada esimesel seitsmel Harmoneti võtmise päeval kasutada
lisaks mittehormonaalset rasestumisvastast meetodit.

       Pärast raseduse esimesel trimestril tehtud aborti:
Harmoneti kasutamist võib alustada kohe. Täiendavaid rasestumisvastaseid meetodeid ei ole vaja
kasutada.

         Pärast sünnitust
Vahetu sünnitusjärgne periood on seotud suurenenud trombemboolia riskiga, mistõttu Harmoneti
kasutamist ei tohi mitteimetaval naisel alustada varem kui 28 päeva pärast sünnitust või raseduse teisel
trimestril tehtud aborti. Naistele tuleb soovitada esimesel seitsmel tablettide võtmise päeval kasutada
lisaks mittehormonaalseid rasestumisvastaseid vahendeid. Kui naine on enne tablettide võtmise
alustamist olnud seksuaalvahekorras, tuleb enne Harmoneti kasutamist rasedus välistada, vastasel
juhul peab naine ootama esimese menstruaalveritsuseni (vt ka lõik 4.4 Venoosne tromboos ja
trombemboolia ja 4.6).

Vahelejäänud tabletid:

Kui naine unustab võtta tableti, võib rasestumisvastane toime olla vähenenud, seda eriti, kui
vahelejäänud tablett pikendab tabletivaba perioodi.

Kui naine unustab võtta ühe aktiivse tableti, kuid jääb hiljaks vähem kui 12 tundi, tuleb võtta tablett
niipea kui see meenub. Järgnevad tabletid võtta tavalisel ajal.

Kui tableti võtmine hilineb rohkem kui 12 tundi või unustatakse võtta rohkem kui üks tablett, võib
rasestumisvastane toime olla vähenenud. Viimane vahelejäänud tablett tuleb võtta niipea kui see
meenub, isegi kui see tähendab kahe tableti võtmist ühel päeval. Järgnevad tabletid tuleb võtta
tavalisel ajal. Järgneval seitsmel päeval tuleb kasutada lisaks mõnda muud mitte-hormonaalset
rasestumisvastast vahendit.

Kui seitse päeva, mille jooksul on vajalik mõne muu mittehormonaalse rasedusvastase vahendi
kasutamine, kestab kasutatava pakendi viimase tableti võtmisest kauem, tuleb kohe pärast pakendi
lõpetamist alustada järgmise pakendiga. Seejuures ei tohi pakendite vahele mingit vahet jätta. See
väldib pikenenud vaheaega tablettide võtmises, mis suurendab ovulatsiooni riski. Kasutajal ei esine
tõenäoliselt vereeritust kuni teise paki lõpuni, kuid tal võib esineda määrivat või tsüklivälist vereeritust
päevadel, mil ta võtab tablette. Kui kasutajal ei teki vereeritus teise paki lõpuks, tuleb välistada
raseduse võimalikkus enne tabletivõtmise jätkamist.

Soovitused oksendamise ja/või kõhulahtisuse korral
Kui 4 tunni jooksul pärast tableti võtmist esineb oksendamist või kõhulahtisust, võib ravimi
imendumine olla mittetäielik. Sellisel juhul on vajalik tablettide võtmine varupakendist, nagu öeldud
allpool. Järgida tuleb vahelejäänud tablettide kohta antud soovitusi.
Naine peab võtma vajaliku(d) aktiivse(d) lisatableti(d) varupakendist.

Menstruatsiooni edasilükkamine

Menstruatsiooni edasilükkamiseks peab naine uue Harmoneti pakendiga alustama ilma tabletivaba
perioodita. Menstruatsiooni edasilükkamist saab jätkata kuni teise pakendi lõpuni. Edasilükkamise
käigus võib naisel siiski tekkida määriv vereeritus. Pärast teise pakendi lõpetamist tuleb teha
7-päevane paus ja alustada seejärel Harmoneti regulaarse võtmisega.

4.3     Vastunäidustused

Harmoneti ei tohi kasutada naised, kellel esineb mõni järgnevaist seisundeist:
•  ülitundlikkus Harmoneti toimeaine või mõne abiaine suhtes,
•  olemasolev või anamneesis süvaveeni tromboos,
•  olemasolev või anamneesis trombemboolia,
•  ajuveresoonte või koronaararterite haigused,
•  trombogeensed valvulopaatiad,
•  trombogeensed rütmihäired,
•  pärilikud või omandatud trombofiiliad,
•  peavalu fokaalsete neuroloogiliste sümptomitega (aura),
•  diabeet vaskulaarsete muutustega,
•  kontrollimatu hüpertensioon,
•  olemasolev või kahtlustatav rinnanäärme kartsinoom või muu östrogeensõltuv neoplaasia,
•  maksaadenoomid või -kartsinoomid, äge maksahaigus seni, kuni maksafunktsioon ei ole
   normaliseerunud,
•  ebaselge põhjusega vaginaalne veritsus,
•  tõsise hüpertriglütserideemiaga seostatav pankreatiit (praegune või anamneesis),
•  teadaolev või kahtlustatav rasedus.

4.4     Hoiatused ja ettevaatusabinõud kasutamisel

Erihoiatused

Harmonet sisaldab laktoosi ja sahharoosi. Patsiendid harvaesineva päriliku galaktoosi või fruktoosi
talumatusega, laktaasi puudulikkusega, glükoosi-galaktoosi malabsorptsiooni või sukraasi-isomaltaasi
puudulikkusega ei tohi seda ravimit kasutada.

Sigaretisuitsetamine suurendab kombineeritud suukaudsete kontratseptiivide tõsiste
kardiovaskulaarsete kõrvaltoimete ohtu. Oht suureneb vanusega ja intensiivse suitsetamise korral,
samuti on see märkimisväärne üle 35-aastastel naistel. Kombineeritud suukaudseid kontratseptiive
kasutavatele naistele tuleks tungivalt soovitada suitsetamisest loobumist.

Venoosne ja arteriaalne tromboos ja trombemboolia
Suukaudsete rasestumisvastaste ravimite kasutamist on seostatud venoosse ja arteriaalse tromboosi
ning trombemboolia suurenenud riskiga.
Ükskõik millise östrogeeni/progestiini kombinatsiooni korral, peab määratud raviskeem sisaldama
väikseima koguse östrogeeni ja progestiini, mis tagavad kontratseptiivse toime ja vastavad patsiendi
individuaalsele vajadusele.

Venoosne tromboos ja trombemboolia
Kombineeritud suukaudsete kontratseptiivide kasutamine tõstab venoosse tromboosi ja trombemboolia
riski.
Kombineeritud suukaudsete kontratseptiivide kasutajatel on suurem venoosse tromboosi ja
trombemboolia risk kui nende mittekasutajatel. Suurem on risk kasutamise esimesel aastal. Siiski on
venoosse tromboosi ja trombemboolia esinemissagedus kombineeritud hormonaalse rasestumisvastase
ravimi kasutamisel märkimisväärselt väiksem kui raseduse ajal (60 juhtu 100 000 naiseaasta kohta).
Venoosne trombemboolia võib surmaga lõppeda 1...2% juhtudest.
Epidemioloogilised uuringud on näidanud, et venoosse trombemboolia esinemissagedus madala
östrogeeniannusega suukaudsete kontratseptiivide kasutajatel (<50 mikrogrammi etinüülöstradiooli)
jääb 20…40 juhu vahele 100 000 naiseaasta kohta; risk varieerub vastavalt progestiinile. See on
võrreldav 5…10 juhuga 100 000 naiseaasta kohta mittekasutajatel.

Mitmed epidemioloogilised uuringud on näidanud, et naistel, kes kasutavad etinüülöstradiooli
(peamiselt annuses 30 mikrogrammi) ja progestiini (nt gestodeeni) sisaldavaid kombineeritud
suukaudseid kontratseptiive, on suurem risk venoosse tromboosi ja trombemboolia tekkeks kui nendel,
kes kasutavad kombinatsiooni etinüülöstradiool (vähem kui 50 mikrogrammi) ja progestiin
levonorgestreel. Mõnede lisauuringute andmed sellist suurenenud riski näidanud ei ole.

Kombineeritud suukaudsete kontratseptiivide kohta, mis sisaldavad gestodeeni koos 20 mikrogrammi
etinüülöstradiooliga nagu Harmonet, ei ole piisavalt andmeid, et teha järeldusi seoses venoosse
tromboosi ja trombemboolia võrdleva riskiga.

Võrreldes kombineeritud suukaudset kontratseptiivi, mis sisaldab etinüülöstradiooli 30 mikrogrammi
ja desogestreeli või gestodeeni kontratseptiiviga, mis sisaldab etinüülöstradiooli 50 mikrogrammi ja
levonorgestreeli, on üldine venoosse tromboosi ja trombemboolia esinemissageduse risk vahemikus
1,5…2,0. Venoosset tromboosi ja trombembooliat esineb kombineeritud suukaudse kontratseptiivi,
mis sisaldab levonorgestreeli ja etinüülöstradiooli vähem kui 50 mikrogrammi, kasutajatel ligikaudu
20 juhtumit 100 000 naiseaasta kohta. Kombineeritud suukaudsete kontratseptiivide puhul, mis
sisaldavad 30 mikrogrammi etinüülöstradiooli koos desogestreeli või gestodeeniga, on
esinemissagedus umbes 30…40 juhtu 100 000 naiseaasta kohta, mis tähendab 10…20 juhtu lisaks 100
000 naiseaasta kohta.

Suhtelise riski mõju lisajuhtude arvule on kõige suurem naistel esimese aasta jooksul, kui nad
tarvitavad esmakordselt kombineeritud suukaudseid kontratseptiive. Siis on venoossete
trombembooliliste sündmuste tekkimise risk kõigi kombineeritud suukaudsete kontratseptiividega
suurim.

Desogestreeli või gestodeeni koos 20 mikrogrammi etinüülöstradiooliga sisaldavate kombineeritud
suukaudsete kontratseptiivide puhul ei viita epidemioloogilised andmed väiksemale venoosse
trombemboolia riskile kui 30 mikrogrammi etinüülöstradiooli sisaldavate puhul.

Harmoneti väljakirjutamisel tuleb seda kõike arvestada. Nõustamisel kontratseptiivse meetodi
valimiseks tuleb arvestada kõike eelpool kirjeldatut.

Venoosse tromboosi või trombemboolia risk on veel enam suurenenud naistel, kellel esinevad
seisundid, mis soodustavad venoosse tromboosi või trombemboolia tekkimist.

Venoosse tromboosi või trombemboolia teket võivad soodustada järgnevad seisundid:
- rasvumus
- operatsioon või trauma suurenenud tromboosi riskiga
- hiljutine sünnitus või abort teises trimestris
- pikenenud immobilisatsioon
- vanuse tõus

Võimalusel ei tohiks kombineeritud suukaudseid kontratseptiive kasutada:
-       vähemalt 4 nädalat enne ja 2 nädalat pärast plaanilist operatsiooni, mis teadaolevalt suurendab
trombemboolia ohtu,
-       samuti pikaajalise immobilisatsiooni ajal ja järgselt.
Kuna koheselt pärast sünnitust on suurenenud trombemboolia tekke risk, ei tohiks kombineeritud
suukaudseid kontratseptiive kasutada mitte varem kui 28 päeva pärast sünnitust (mitteimetaval naisel)
või aborti teises trimestris.

•   Arteriaalne tromboos ja trombemboolia
Kombineeritud suukaudsete kontratseptiivide kasutamine tõstab arteriaalse tromboosi ja
trombemboolia riski.
Teatatud on südamelihase infarkti ja ajuveresoonte haiguste (isheemiline ja hemorraagiline insult,
transitoorne isheemiline atakk) juhtumitest. Retinaalvaskulaartromboosi kohta vt lõik
Silmakahjustused.

Arteriaalse tromboosi ja trombemboolia risk on suurem kaasuvate riskifaktoritega naistel.
Kombineeritud suukaudsete kontratseptiivide määramisel naistele, kel on suurenenud risk arteriaalse
tromboosi ja trombemboolia tekkeks, tuleb olla ettevaatlik.

Arteriaalse tromboosi ja trombemboolia riskifaktorid on:
- suitsetamine
- hüpertensioon
- hüperlipideemia
- rasvumus
- vanuse tõus

Kombineeritud suukaudseid kontratseptiive kasutavatel naistel, kellel esineb migreeni (eriti migreen
auraga), on suurenenud insuldi tekkimise oht (vt ka allpool Migreen/peavalu).

Silmakahjustused
Suukaudsete hormonaalsete ravimite kasutamisel on teatatud reetina vaskulaarse tromboosi tekkest,
mis võib viia osalise või täieliku nägemiskaotuseni. Järgnevate sümptomite esinemisel tuleb
katkestada kombineeritud suukaudsete kontratseptiivide kasutamine vastavate uuringute läbiviimiseni:
nägemishäired, proptoos või diploopia, papilliödeem või reetina vaskulaarsed kahjustused.

Vererõhk
Naistel, kes tarvitavad suukaudseid kontratseptiive, on täheldatud vererõhu tõusu.
Hüpertensiooni, hüpertensiooni anamneesi või hüpertensiooniga seotud haigustega (sealhulgas teatud
neeruhaigused) naistele tuleks soovitada mõnda teist rasestumisvastast meetodit. Kui sellistel juhtudel
kasutatakse kombineeritud suukaudset kontratseptiivi, soovitatakse patsienti hoolikalt jälgida ja
vererõhu olulise tõusu korral ravi kombineeritud suukaudse kontratseptiiviga katkestada.

Kontrollimatu hüpertensiooni puhul on kombineeritud suukaudsete kontratseptiivide kasutamine
vastunäidustatud (vt. lõik 4.3 ).

Suguorganite kartsinoomid

Emakakaela vähk
Kõige olulisem emakakaela vähi riskifaktor on persistentne humaanpapilloomviiruse infektsioon.
Mõnede uuringute tulemuste põhjal on suukaudseid rasestumisvastaseid ravimeid seostatud
emakakaela intraepiteliaalse kasvaja või invasiivse emakakaela vähi esinemissageduse suurenemisega
mõnedel naiste populatsioonidel.
Siiski esinevad lahkarvamused, millises ulatuses see leid võib olla seotud erinevustega
seksuaalkäitumises ja muudes faktorites. Diagnoosimata ebanormaalse genitaalse vereerituse puhul
tuleb teha kindlaks selle põhjus.

Rinnavähk
54 epidemioloogilise uuringu metaanalüüs näitas, et rinnanäärme kartsinoomi diagnoosi suhteline risk
on pisut suurem (1,24) kombineeritud hormonaalset rasestumisvastast ravimit kasutavatel naistel
võrreldes mittekasutajatega. Pärast kombineeritud hormonaalse rasestumisvastase ravi lõpetamist kaob
suurenenud risk järk-järgult 10 aasta jooksul. Need uuringud ei näita põhjuslikku seost. Suurenenud
risk võib olla seoses sellega, et kombineeritud rasestumisvastast ravimit kasutavatel naistel
diagnoositakse rinnanäärme kartsinoom varem (regulaarsema kliinilise jälgimise tõttu), samuti ravimi
bioloogilise toime tõttu või mõlema faktori tõttu. Kuna rinnanäärme kartsinoom tekib harva alla 40-
aastastel naistel, on rinnanäärme kartsinoomi diagnooside arv kombineeritud hormonaalse
rasestumisvastase ravimi kasutajatel (ka hiljuti kasutanutel) väike võrreldes eluaegse rinnanäärme
kartsinoomi riskiga. Suukaudset hormonaalset rasestumisvastast ravimit kasutanud naistel on
diagnoositud rinnanäärme kartsinoomid vähem kliiniliselt kaugelearenenud kui kasvajad, mis on
diagnoositud naistel, kes ei ole kunagi suukaudset hormonaalset rasestumisvastast ravimit kasutanud.

Maksaneoplaasia/maksahaigused
Suukaudsete rasestumisvastaste ravimite kasutamist on väga harvadel juhtudel seostatud maksa
adenoomidega ja äärmiselt harvadel juhtudel hepatotsellulaarse kartsinoomiga. Maksaadenoomide
esinemise risk suureneb pikaajalisel kontratseptiivide kasutamisel. Maksaadenoomide ruptuur võib
intraabdominaalse verejooksu tõttu põhjustada surma.

Patsientidel, kellel on eelneva raseduse või ravi ajal suukaudsete kombineeritud kontratseptiivide
kasutamisel tekkinud kolestaas, on suurem tõenäosus selle tekkimiseks Harmoneti kasutamisel. Neid
patsiente tuleb hoolikamalt jälgida ning haiguse tekkimisel katkestada kohe ravi Harmonetiga.

Suukaudsete kontratseptiivide kasutamisel on teatatud hepatotsellulaarsest kahjustusest. Ravimitest
põhjustatud hepatotsellulaarse kahjustuse varane identifitseerimine võib ravimi võtmise lõpetamise
korral vähendada maksatoksilisuse astet. Hepatotsellulaarse kahjustuse diagnoosimisel peavad
patsiendid suukaudsete kontratseptiivide võtmine lõpetam, kasutama mittehormonaalset
kontratseptsioonimeetodit ja nõu pidama oma arstiga.

Maksafunktsiooni ägedad või kroonilised häired võivad osutada vajadusele katkestada kombineeritud
suukaudsete kontratseptiivide kasutamine kuni maksafunktsioon on normaliseerunud.

Migreen/peavalu
Migreeni ägenemine või taastuvate, püsivate või raskete peavalude teke nõuab Harmoneti kasutamise
lõpetamist ning põhjuse kindlakstegemist.
Naistel, kellel esineb migreen (eriti migreen auraga) ja kes kasutavad Harmoneti, on suurenenud
insuldi tekkimise oht (vt lõik 4.3).

Immuunsüsteem
Angioödeem
Eksogeensed östrogeenid võivad indutseerida angiödeemi sümptomeid, eriti päriliku angioödeemiga
naistel.

Hoiatused
Meditsiinilised uuringud
Enne kombineeritud suukaudsete kontratseptiivide kasutamise alustamist selgitada välja individuaalne
ja pereanamnees, mõõta vererõhku ja teha füüsiline läbivaatus. Vajalik on teostada Papanicolau (Pap)
uuring, kui patsient on olnud seksuaalselt aktiivne või on selleks muid näidustusi.

Sellist läbivaatust tuleb korrata vähemalt kord aastas niikaua kuni naine kombineeritud suukaudseid
kontratseptiive kasutab.

Toime süsivesikute ja rasvade ainevahetusele
Suukaudsete rasestumisvastaste ravimite kasutajatel on teatatud glükoosi intolerantsuse tekkest,
mistõttu glükoositalumatuse ja diabeediga naisi, kes tarvitavad Harmonet’i, peab hoolikalt jälgima (vt
lõik 4.3).

Väikesel osal naistest tekivad Harmoneti võtmise ajal muutused lipiidides. Kontrollimatute
hüperlipideemiatega naistel tuleb mõelda mittehormonaalsele kontratseptsioonile. Väikesel osal
naistest tekib Harmoneti võtmise ajal püsiv hüpertriglütserideemia. Plasma triglütseriidide tõus võib
viia pankreatiidi ja muude komplikatsioonide tekkimisele.

Östrogeenid tõstavad seerumi suure tihedusega lipoproteiinide (HDL-kolesterooli) taset, samas kui
seerumi HDL-kolesterooli taseme langusest on teatatud paljude progestageenide puhul. Mõned
progestiinid võivad tõsta madala tihedusega lipoproteiinide (LDL) taset ja muuta hüperlipideemiate
kontrollimise raskemaks. Kombineeritud suukaudsete kontratseptiivide koguefekt sõltub östrogeeni ja
progestiini annuste vahel saavutatud tasakaalust ja kontratseptiivis kasutatavate progestiinide
iseloomust ning absoluutsest kogusest. Mõlema hormooni kogust tuleb arvestada kombineeritud
suukaudse kontratseptiivi valikul.

Naisi, kellel ravitakse hüperlipideemiat, peab jälgima hoolikamalt, kui nad kasutavad Harmoneti.

Tupekaudsed veritsused
Mõnedel naistel ei teki tabletivabal perioodil veritsust. Kui kombineeritud suukaudset kontratseptiivi
ei ole enne esimest ärajäänud veritsust võetud vastavalt annustamise skeemile või kui ära jäävad kaks
järjestikkust veritsust, tuleb tablettide võtmine katkestada ja kasutada mittehormonaalset
kontratseptsioonimeetodit kuni raseduse välistamiseni.

Harmoneti kasutajatel tekivad mõnikord tsüklivälised ja määrivad veritsused, seda eriti esimese kolme
kuu jooksul ravi alustamisest. Kui selline veritsus kestab või tekib taas, tuleb mõelda
mittehormonaalsele põhjusele ja rakendada adekvaatseid diagnostilisi meetmeid. Patoloogia
väljalülitamisel võib probleemi lahendada Harmoneti kasutamise jätkamine või selle vahetamine teise
preparaadi vastu.
Mõnedel naistel võib ravimi kasutamise järgselt tekkida amenorröa (võimalik, et koos
anovulatsiooniga) või oligomenorröa, eriti kui need seisundid on esinenud enne ravimi kasutamist.

Depressioon
Naisi, kellel esineb anamneesis depressioon ja kes kasutavad Harmoneti, tuleb tähelepanelikult jälgida
ja ravimi kasutamine lõpetada, kui ravimi kasutajal tekib raske depressioon. Patsiendid, kellel
Harmoneti kasutamisel tekib oluline depressioon, peavad ravimi kasutamise katkestama ning kasutama
alternatiivset kontratseptsioonimeetodit, et välja selgitada, kas sümptom on ravimiga seotud.

Muu info
Patsientidele tuleb selgitada, et käesolev ravim ei kaitse patsienti HIV infektsiooni (AIDS) või muude
sugulisel teel levivate haiguste eest.

Kõhulahtisus ja/või oksendamine võivad vähendada hormooni imendumist ning selle kontsentratsiooni
seerumis (vt lõik 4.2 ja lõik 4.5).

Lapsed
Kombineeritud suukaudsete kontratseptiivide ohutus ja efektiivsus on kindlaks tehtud reproduktiivses
eas olevatel naistel. Nende toodete kasutamine enne menarhet ei ole näidustatud.

Vanemaealised
Kombineeritud suukaudsete kontratseptiivide kasutamine peale menopausi ei ole näidustatud.

4.5     Koostoimed teiste ravimitega ja muud koostoimed

Etinüülöstradiooli koostoimed teiste ainetega võivad viia vastavalt kas etinüülöstradiooli
kontsentratsiooni suurenemiseni või vähenemiseni veres.
Etinüülöstradiooli langenud kontsentratsioon seerumis võib põhjustada läbimurdeverejooksu või
ebaregulaarset menstruatsiooni ning vähendada Harmoneti efektiivsust.
Etinüülöstradiooli sisaldavate toodete samaaegsel kasutamisel ravimitega, mis võivad vähendada
etinüülöstradiooli sisaldust seerumis, on soovitatav kasutada lisaks regulaarsele Harmoneti võtmisele
mitte-hormonaalset rasestumisvastast meetodit (nt kondoom ja spermitsiid). Kui nende ravimite
kasutamine on aga pikaajaline, tuleks otsustada muu rasestumisvastase meetodi kasuks.
Pärast nende ravimite kasutamise lõpetamist, mis võivad viia etinüülöstradiooli kontsentratsiooni
vähenemisele veres, tuleb järgneva 7 päeva jooksul kasutada lisaks mõnda muud rasestumisvastast
meetodit. Pikem mittehormonaalse rasestumisvastase meetodi kasutamine on soovitatav ka pärast
ravimite kasutamise lõpetamist, mis maksa mikrosomaalseid ensüüme indutseerides on põhjustanud
väiksemaid seerumi etinüülöstradiooli kontsentratsioone. Võib kuluda mitu nädalat enne kui
ensüümiinduktsioon subsideerub, mis sõltub ravimi annusest, kasutamise pikkusest ning indutseerivate
ainete eliminatsiooni kiirusest.
Ravimid, mis võivad vähendada etinüülöstradiooli sisaldust seerumis:

-     ravimid, mis vähendavad gastrointestinaaltrakti läbimise aega ja seega imendumist (nt
      kõhulahtistid).
-     mikrosomaalseid ensüüme indutseerivad ravimid, nagu rifampitsiin, rifabutiin, barbituraadid,
      primidoon, fenüülbutasoon, fenütoiin, deksametasoon, griseofulviin, topiramaat, mõned proteaasi
      inhibiitorid, modafiniil
-     Hypericum perforatum (naistepunaürt) ja ritonaviir* (arvatavasti maksa mikrosomaalsete
      ensüümide induktsiooni tõttu)
-     teatud antibiootikumid (nt ampitsilliin ja teised penitsilliinid, tetratsükliinid), östrogeenide
      enterohepaatilise ringe vähendamise tõttu

Ravimid, mis võivad suurendada etinüülöstradiooli sisaldust seerumis:
- atorvastatiin
- ravimid, mis sooleseinas toimivad sulfaatimise konkureerivate inhibiitoritena, nagu askorbiinhape
   (vitamiin C) ja paratsetamool (atsetaminofeen)
- tsütokroom P 4503A4 inhibiitorid, nagu indinaviir, flukonasool, troleandomütsiin*

Troleandomütsiin võib suurendada intrahepaatilise kolestaasi riski koosmanustamisel kombineeritud
suukaudsete kontratseptiividega.

Etinüülöstradiool võib mõjutada teiste ravimite metabolismi, inhibeerides maksa mikrosomaalseid
ensüüme või indutseerides maksas ravimite konjugatsiooni, eriti glükuronidatsiooni. Seetõttu võivad
nende ravimite kontsentratsioonid kudedes ja plasmas suureneda (nt tsüklosporiin, teofülliin,
kortikosteroidid) või väheneda (nt lamotrigiin).

Flunarisiiniga ravitud patsientidel on suukaudsete kontratseptiivide kasutamisel teatatud galaktorröa
riski suurenemisest.

Potentsiaalsete koostoimete selgitamiseks tuleb uurida samaaegselt kasutatavate ravimite omaduste
kirjeldusi.

*Kuigi ritonaviir on tsütokroom P450 3A4 inhibiitor, on ravi ritonaviiriga näidanud vähendavat
etinüülöstradiooli seerumikontsentratsiooni. Vt eespool.

Mõju laboriuuringutele ja diagnostilistele testidele

Kombineeritud suukaudsete kontratseptiivide kasutamine võib põhjustada teatud füsioloogilisi
muutusi, mis võivad mõjutada laboriuuringute tulemusi, sealhulgas:
  − maksafunktsiooni biokeemilised näitajad (sealhulgas bilirubiini ja alkaalfosfataasi taseme
     langus), kilpnäärme funktsioon (suurenenud TBG tõttu tõusnud üld-T3 ja T4, vähenenud vaba T
     3 tagasihaare), neerupealise funktsioon (tõusnud plasma kortisool, tõusnud kortisooli siduv
     globuliin, vähenenud dehüdroepiandrosteroonsulfaat (DHEAS), ning neerufunktsioon (tõusnud
     plasma kreatiniin ja kreatiniinikliirens)
  − (kandja)valkude plasmatasemete tõus, nt kortikosteroide siduv globuliin ja
     lipiidide/lipoproteiinide fraktsioonid
  − süsivesikute metabolismi parameetrid
  − hüübimise ja fibrinolüüsi parameetrid
  − seerumi folaaditaseme langus

4.6       Rasedus ja imetamine

Rasedus:
Enne Harmoneti kasutamist tuleb välistada rasedus. Kui rasestumine toimub kombineeritud
suukaudsete kontratseptiivide kasutamise ajal, tuleb preparaadi kasutamine koheselt lõpetada.
Ei ole kindlat tõestust, et kombineeritud suukaudses kontratseptiivis sisalduvad östrogeen ja progestiin
kahjustaksid last, kui rasestumine toimus kombineeritud suukaudse kontratseptiivi võtmise ajal (vt lõik
4.3).

Imetamine:
Imetavate emade rinnapiimas on avastatud kontratseptiivsete steroidide ja/või nende metaboliitide
väikeseid koguseid. Harva on teatatud ka kõrvaltoimete (sealhulgas kollatõve, rinnanäärmete
suurenemine) esinemisest imikutel. Kombineeritud suukaudsed kontratseptiivid võivad mõjutada
laktatsiooni, sest nad võivad põhjustada piima hulga vähenemist ja selle koostise muutust.

Suukaudsete kontratseptiivide kasutamist ei soovitata enne, kui laps on rinnast võõrutatud..

4.7     Toime reaktsioonikiirusele

Pole asjakohane.

4.8     Kõrvaltoimed

Kõrvaltoimed on loetletud tabelis vastavalt järgnevatele sageduskategooriatele:
Väga sage:     >1/10
Sage:          >1/100, <1/10
Aeg-ajalt:     >1/1000, <1/100
Harv:          >1/10000, <1/1000
Väga harv:     <1/10000
Teadmata:      pole võimalik hinnata olemasolevate andmete alusel

Kombineeritud suukaudsete kontratseptiivide kasutamisega on seostatud:
•  arteriaalse ja venoosse tromboosi ning trombemboolia suurenenud riski (vt ka lõik 4.4 Venoosne
  /arteriaalne tromboos ja trombemboolia)
•  emakakaela intraepiteliaalse neoplaasia ja emakakaela vähi suurenenud riski
•  rinnavähi diagnoosimise suurenenud riski
•  healoomuliste maksatuumorite (nt fokaalne nodulaarne hüperplaasia, maksaadenoomid)
  suurenenud riski

Organsüsteemi klass                                 Kõrvaltoime

Infektsioonid ja infestatsioonid:
Sage                                                Vaginiit, sealhulgas vaginaalne kandidoos

Hea-, pahaloomulised ja täpsustamata
kasvajad sh. tsüstid ja polüübid
Väga harv                                           Hepatotsellulaarsed kartsinoomid

Immuunsüsteemi häired
Harv                                                Anafülaktiline/anafülaktoidne reaktsioon,
                                                    sealhulgas väga harva urtikaaria, angioödeem ja
                                                    ägedad reaktsioonid hingamisteedes ja vereringes
Väga harv                                           Süsteemse erütematoosluupuse ägenemine

Ainevahetus- ja toitumishäired
Sage                                                Kehakaalu muutused (tõus või langus)
Aeg-ajalt                                           Seerumi lipiiditasemete muutused, sh
                                                    hüpertriglütserideemia; söögiisu muutused (tõus
                                                    või langus)
Harv                                                Seerumi folaadisisalduse langus*,
                                                    glükoositalumatus
Organsüsteemi klass                      Kõrvaltoime

Väga harv                                Porfüüria halvenemine

Psühhiaatrilised häired
Sage                                     Meeleoluhäired, sealhulgas depressioon, libiido
                                         muutused

Närvisüsteemi häired
Väga sage                                Peavalu, sealhulgas migreen
Sage                                     Närvilisus, pearinglus
Väga harv                                Korea ägenemine



Silma kahjustused
Harv                                     Kontaktläätsede talumatus
Väga harv                                Optiline neuriit**; reetinaveresoonte tromboos

Südame häired
Aeg-ajalt                                Vererõhu tõus

Vaskulaarsed häired
Väga harv                                Varikoossete veenide laienemine

Seedetrakti häired
Sage                                     Iiveldus, oksendamine, kõhuvalu
Aeg-ajalt                                Kõhukrambid, soolegaasid
Väga harv                                Pankreatiit, isheemiline koliit
Esinemissagedus teadmata                 Põletikuline soolehaigus (Crohni tõbi,
                                         haavandiline koliit)

Maksa- ja sapiteede häired
Harv                                     Kolestaatiline ikterus
Väga harv                                Sapipõiehaigused, sealhulgas sapikivid***
Esinemissagedus teadmata                 Hepatotsellulaarne kahjustus (nt hepatiit,
                                         ebanormaalne maksafunktsioon)

Naha ja nahaaluskoe kahjustused
Sage                                     Akne
Aeg-ajalt                                Lööve; kloasmid (melasmid), mis võivad kestma
                                         jääda; hirsutism; alopeetsia
Harv                                     Erythema nodosum
Väga harv                                Erythema multiforme

Neerude ja kuseteede häired
Väga harv                                Hemolüütilis-ureemiline sündroom

Reproduktiivse süsteemi ja rinnanäärme
häired
Väga sage                                Läbimurdeverejooks/määrimine
Sage                                     Valud rindades, rindade tundlikkus, rinnanäärmete
                                         suurenemine, sekretsioon rinnanäärmetest;
                                         düsmenorröa; muutused menstruaalvooluse hulgas;
                                         emakakaela ektroopioni ja sekretsiooni muutused,
                                         amenorröa
Organsüsteemi klass                                Kõrvaltoime


Üldised häired ja manustamiskoha
reaktsioonid
Sage                                               Vedelikupeetus, turse

*       seerumi folaadisisaldus võib langeda kombineeritud suukaudsete kontratseptiivide kasutamise
tagajärel. See võib omada kliinilist tähendust, kui naine rasestub lühikese aja jooksul pärast
kombineeritud suukaudsete kontratseptiivide kasutamise lõpetamist.
**      optiline neuriit võib viia osalise või täieliku nägemiskaotuseni
***     kombineeritud suukaudsete kontratseptiivide kasutamine võib halvendada olemasolevat
sapipõiehaigust ning kiirendada eelnevalt sümptomiteta olnud naistel haiguse arenemist

4.9     Üleannustamine

Suukaudsete kontratseptiivide üleannustamise sümptomite hulka täiskasvanutel ja lastel võivad
kuuluda iiveldus, oksendamine, rindade hellus, pearinglus, kõhuvalu, uimasus/kurnatus, naistel võib
esineda vereeritus. Spetsiifiline antidoot puudub ja edasine üleannustamise ravi on vajadusel
sümptomaatiline.


5. FARMAKOLOOGILISED OMADUSED

5.1     Farmakodünaamilised omadused

Farmakoterapeutiline grupp: suguhormoonid ja genitaalsüsteemi modulaatorid, hormonaalsed
kontratseptiivid süsteemseks kasutamiseks, progestogeenide ja östrogeenide fikseeritud
kombinatsioonid, ATC-kood G03AA10

Toimemehhanism
Harmonet’i toime seisneb gonadotropiinide pärssimises. Kuigi selle toime peamine mehhanism on
ovulatsiooni pärssimine, on teisteks muutusteks ka emakakaela lima muutus (raskendab sperma
sisenemist emakasse) ja endomeetriumi muutused (raskendab viljastatud munaraku implantatsiooni).

Pidevalt ja õigesti võetud kombineeritud suukaudsete kontratseptiivide puhul on rasestumise võimalus
0,1% aastas, siiski tüüpilise kasutamise puhul on see 5% aastas kõikide suukaudsete kontratseptiivide
kohta. Enamiku kontratseptsioonimeetodite tõhusus on sõltuv õigest kasutamisest. Rasestumine on
tõenäolisem vahelejäänud tablettide korral.

Järgnevalt on loetletud kasulikud mittekontratseptiivsed lisatoimed, mis on leidnud tõestust
epidemioloogilistes uuringutes, kus kasutati kombineeritud suukaudsete kontratseptiivide
formulatsioone, mis sisaldasid etinüülöstradiooli (üle 35 mikrogrammi) või 50 mikrogrammi
mestranooli.

Toimed menstruatsioonile:
    • Menstruaaltsükli regulaarsuse paranemine
    • Verekaotuse vähenemine ja rauapuudusaneemia esinemissageduse vähenemine
    • Düsmenorröa esinemissageduse vähenemine

Ovulatsiooni inhibeerimisega seotud toimed:
   • Munasarjatsüstide esinemissageduse vähenemine
   • Emakaväliste raseduste esinemissageduse vähenemine

5.2     Farmakokineetilised omadused
Gestodeen

Imendumine:
Gestodeen imendub seedetraktist kiirelt ja täielikult. Selle biosaadavus on ligikaudu 99%. Pärast
üksikannuse suukaudset manustamist, saabub maksimaalne plasmakontsentratsioon 1 tunniga.

Jaotumine:
Seerumis on gestodeen peamiselt (50…70%) seotud suguhormooni siduva globuliiniga (SHBG) ning
väiksemal määral ka albumiiniga. Ainult väike osa (1...2%) gestodeenist esineb vabal kujul.
Gestodeeni kõrge afiinsus SHBG suhtes põhjustab ravimi korduval manustamisel selle
akumuleerumise seerumis ja albumiiniga seotud fraktsiooni vähenemise. Püsikontsentratsiooni seisund
saavutatakse ravitsükli teisel poolel, mil ravimi seerumikontsentratsioon suureneb 3…5-kordseks.

Metabolism:
Gestodeen metaboliseerub täielikult 3-ketogrupi ja Δ-4 kaksiksideme redutseerimise ja mitmete
hüdroksüleerimisastmete kaudu. Koosmanustamisel etinüülöstradiooliga ei ole tõendeid selle kohta, et
gestodeenil oleks olulist mõju etinüülöstradiooli farmakokineetikale.

Eliminatsioon:
Seerumi gestodeeni kontsentratsioon väheneb kahes faasis. Korduval suukaudsel manustamisel on
gestodeeni terminaalne poolväärtusaeg umbes 20…28 tundi. Gestodeen ja tema metaboliidid erituvad
rohkem uriini kui väljaheitega.

Etinüülöstradiool
Imendumine:
Etinüülöstradiool imendub seedetraktist kiirelt ja täielikult. Selle biosaadavus on umbes 40...60%.
Maksimaalne plasmakontsentratsioon saavutatakse 1...2 tunniga.

Jaotumine:
Etinüülöstradiool on tugevalt seotud seerumi albumiiniga (98%) ning indutseerib SHBG
kontsentratsiooni tõusu seerumis. Korduva suukaudse manustamise järel tõuseb etinüülöstradiooli
kontsentratsioon seerumis 25…50%, saavutades püsikontsentratsiooni ravitsükli teisel poolel.

Metabolism:
Etinüülöstradiool allub presüsteemsele konjugatsioonile (peensoole limaskest, maks) ja
enterohepaatilisele ringele. Etinüülöstradiool metaboliseerub peamiselt aromaatse hüdroksüleerumise
kaudu tsütokroom P450 ensüümide poolt, kuid moodustub palju erinevaid hüdroksüleeritud ja
metüleeritud metaboliite, need esinevad vabade metaboliitidena ning konjugeerituna glükuroniidide ja
sulfaatidega.

Eliminatsioon:
Etinüülöstradiooli terminaalne poolväärtusaeg on umbes 16…18 tundi. Jaotumiskõver näitab, et
etinüülöstradiooli sisaldus väheneb kahefaasiliselt. Metaboliidid erituvad rohkem väljaheite kui
uriiniga.

5.3     Prekliinilised ohutusandmed

Loomkatsetes on uuritud võimalikku riski inimesele nii mõlema komponendi, etinüülöstradiooli ja
gestodeeni, suhtes kui ka eraldi.

Süsteemse taluvuse uuringutes ei täheldatud pärast mitmekordset manustamist mingeid mõjusid, mis
viitaksid ootamatule ohule.

Uuringud ägeda toksilisuse suhtes mitmekordsete annustega ei viidanud ägedatele kõrvaltoimetele.


Pikaajalise korduva annuse toksilisuse uuringud võimaliku tumorigeense potentsiaali tuvastamiseks
terapeutiliste annuste kasutamisel inimestel ei näidanud selle olemasolu. Siiski tuleb meeles pidada, et
suguhormoonid võivad soodustada teatud hormoonsõltuvate kudede ja tuumorite kasvu.

Etinüülöstradiooli embrüotoksilisuse ja teratogeensuse uuringud ning selle kombinatsiooni mõju
hindamine ema organismile, loote arengule, laktatsioonile ja järeltulija reproduktiivsusele, ei viidanud
mingite kõrvaltoimete riskile inimestel preparaadi ettenähtud kasutamisel. Rasestumise korral tuleb
koheselt lõpetada ravimi kasutamine.

In vitro ja in vivo uuringud etinüülöstradiooli ja gestodeeniga ei näidanud mingit mutageenset
potentsiaali.


6. FARMATSEUTILISED ANDMED

6.1 Abiainete loetelu

Tableti sisu:
Laktoosmonohüdraat
Maisitärklis
Povidoon K-25
Magneesiumstearaat

Tableti kate:
Sahharoos
Kaltsiumkarbonaat
Talk
Makrogool 6000
Povidoon K-90
Montaglükoolvaha


6.2 Sobimatus

Ei ole kohaldatav.

6.3 Kõlblikkusaeg

3 aastat.

6.4 Säilitamise eritingimused

Hoida temperatuuril kuni 25°C.
Hoida blister välispakendis, valguse eest kaitstult.

6.5 Pakendi iseloomustus ja sisu

PVC/alumiiniumfooliumkattega blisterpakend.
Iga blister sisaldab 21 valget kaetud tabletti.
Harmonet on saadaval pakendi suurustes 1x21 ja 3x21.

Kõik pakendi suurused ei pruugi olla müügil.

6.6 Erihoiatused ravimi hävitamiseks ja käsitlemiseks

Erinõuded puuduvad.
7. MÜÜGILOA HOIDJA

Pfizer Europe MA EEIG
Ramsgate Road
Sandwich
Kent CT13 9NJ
Ühendkuningriik



8. MÜÜGILOA NUMBER

256799


9. ESMASE MÜÜGILOA VÄLJASTAMISE/ MÜÜGILOA UUENDAMISE KUUPÄEV

09.04.1999/19.08.2009


10. TEKSTI LÄBIVAATAMISE KUUPÄEV

Ravimiametis kinnitatud detsembris 2010