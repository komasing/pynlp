RAVIMI OMADUSTE KOKKUVÕTE

1.    RAVIMPREPARAADI NIMETUS

DALACIN, 2% vaginaalkreem


2.    KVALITATIIVNE JA KVANTITATIIVNE KOOSTIS

Üks aplikaatoritäis (5 g) vaginaalkreemi sisaldab ligikaudu 100 mg klindamütsiinfosfaati. Kreemi pH
on vahemikus 3,0 kuni 6,0.
INN. Clindamycinum

Abiainete täielik loetelu vt lõik 6.1.


3.    RAVIMVORM

Vaginaalkreem

2% Dalacin vaginaalkreem on pooltahke valge kreem, mis sisaldab 2% (20mg/g) klindamütsiini
(klindamütsiinfosfaadina).


4.    KLIINILISED ANDMED

4.1   Näidustused

Bakteriaalse vaginoosi ravi.

Antimikroobsete ravimite määramisel tuleb järgida kohalikke ravijuhiseid.

Tähelepanu! Näidustust peab kinnitama bakteriaalse vaginoosi kliiniline diagnoos, mille aluseks on
tavaliselt homogeenne vaginaalne voolus, mille (a) pH on üle 4,5, mis (b) levitab amiinide
“kalalõhna”, kui teda segatakse 10% KOH lahusega ning (c) sisaldab mikroskoopilisel uurimisel clue-
rakke. Gram’i järgi värvitud preparaadis esinevad muutused, mis kinnitavad bakteriaalse vaginoosi
diagnoosi on järgmised: (a) laktobatsillide arvu märkimisväärne langus või nende puudumine, (b)
Gardnerella morfoloogiaga mikroorganismide domineerimine ning (c) leukotsüütide puudumine või
nende vähene esindatus.
Välistada tuleb teiste tavaliste vulvovaginiitide tekitajate olemasolu, nagu näiteks Trichomonas
vaginalis, Chlamydia trachomatis, N. gonorrhoeae, Candida albicans ja Herpes simplex viirus.

4.2   Annustamine ja manustamisviis

Tavaline annus on üks aplikaatoritäis 2% klindamütsiini sisaldavat vaginaalkreemi (5 g, milles
sisaldub 100 mg klindamütsiinfosfaati), mis manustatakse üks kord ööpäevas intravaginaalselt,
soovitatavalt enne magamaheitmist kolme kuni seitsme järjestikuse päeva jooksul.

4.3   Vastunäidustused

Dalacin vaginaalkreem on vastunäidustatud nendele patsientidele, kellel on varem esinenud
ülitundlikkust klindamütsiini, linkomütsiini või vaginaalkreemi ükskõik millise abiaine suhtes.
Klindamütsiini sisaldava vaginaalkreemi kasutamine on vastunäidustatud isikutele, kelle anamneesis
on põletikuline soolehaigus või antibiootikumidest tingitud koliit.

4.4   Hoiatused ja ettevaatusabinõud kasutamisel
Klindamütsiini sisaldavate vaginaalravimite kasutamine võib põhjustada antibiootikumile
mittetundlike mikroorganismide, eriti pärmseente vohamist.

Nagu kõikide teiste antibiootikumide puhul, võib parenteraalselt ja suukaudselt manustatud
klindamütsiin põhjustada kõhulahtisust ning mõnedel juhtudel ka antibiootikumist tingitud koliiti. Kui
klindamütsiini ükskõik millise vaginaalse ravimvormi kasutamisel tekib oluline või kaua kestev
kõhulahtisus, tuleb ravimi kasutamine lõpetada, teha vajalikud diagnostilised uuringud ja rakendada
vajaduse korral ravi.

Patsiendile tuleb öelda, et ravi ajal Dalacin vaginaalkreemiga tuleb hoiduda vaginaalsest vahekorrast
ning tuppe paigaldatavate vahendite (näiteks tampoonide) ja spetsiaalsete pesemisvahendite
kasutamisest.

Dalacin vaginaalkreem sisaldab aineid, mis võivad rikkuda lateksist või kummist tooteid, nagu näiteks
kondoome või vaginaalseid rasestumisvastaseid diafragmasid. Sellest tingitult ei ole 72 tunni jooksul
peale 2% Dalacin vaginaalkreemiga ravimist selliste toodete kasutamine soovitatav.

Lapsed
Ravimi kasutamise efektiivsust ja ohutust ei ole laste puhul uuritud.

4.5   Koostoimed teiste ravimitega ja muud koostoimed

On näidatud, et klindamütsiinil on neuromuskulaarsed blokeerivad omadused, mistõttu teiste
neuromuskulaarsete blokaatorite toime võib võimenduda. Seetõttu peavad need patsiendid kasutama
klindamütsiini ettevaatusega.

4.6   Rasedus ja imetamine

Rasedatele naistele (II ja III trimester) kliiniliste uuringute käigus vaginaalselt manustatud
klindamütsiin ja süsteemselt manustatud klindamütsiin ei põhjustanud sünnidefektide sageduse
suurenemist.
Klindamütsiini sisaldava vaginaalkreemi kasutamine raseduse teisel ja kolmandal trimestril ei oma
tõenäoliselt kahjulikku toimet lootele.
Samas ei ole aga adekvaatseid uuringuid Dalacin vaginaalkreemi kasutamise kohta raseduse esimese
trimestri ajal, mistõttu kasutamine võib toimuda ainult äärmisel vajadusel peale saadava kasu ja
võimaliku riski hindamist.

Puuduvad andmed, kas peale klindamütsiinfosfaadi intravaginaalset manustamist eritub klindamütsiin
ka rinnapiima. Pärast suukaudset või parenteraalset manustamist leidub klindamütsiini rinnapiimas.
Klindamütsiin vaginaalkreemi kasutamisel rinnaga toitmise ajal tuleb hinnata kasu/riski suhet emale,
mistõttu tuleb langetada otsus, kas katkestada rinnaga toitmine või lõpetada ravimi manustamine.
4.7 Toime reaktsioonikiirusele

Klindamütsiini toimet autojuhtimise ja masinatega töötamise võimele ei ole süstemaatiliselt uuritud.

4.8   Kõrvaltoimed

Klindamütsiini sisaldava vaginaalkreemi ohutust on uuritud nii mitterasedate kui ka rasedate naiste
puhul teisel ja kolmandal trimestril. Vähem kui 10% patsientidest sedastati alljärgnevad raviga seotud
kõrvaltoimed.

Kõrva ja labürindi kahjustused: vertiigo.

Endokriinsüsteemi häired: hüpertüreoidism.

Seedetrakti häired: üldine kõhuvalu, lokaliseeritud kõhuvalu, kõhukrambid, halitoos, kõhu paistetus,
kõhulahtisus, iiveldus, oksendamine, kõhukinnisus, seedehäired, kõhupuhitus, seedetrakti häire.
Üldised häired ja manustamiskoha reaktsioonid: põletikuline turse, generaliseerunud valu.

Infektsioonid ja infestatsioonid: vaginaalne kandidoos, vulvovaginiit, trihhomoonasvaginiit, vaginiit /
vaginaalne infektsioon, kuseteede infektsioon, kandidoos (kehal), seeninfektsioon, bakteriaalne
infektsioon, ülemiste hingamisteede infektsioon, kandidoos (nahal).

Immuunsüsteemi häired: allergilised reaktsioonid.

Uuringud: normist erinev mikrobioloogiline test.

Lihas-skeleti ja sidekoe kahjustused: seljavalu.

Närvisüsteemi häired: peavalu, pearinglus, maitsemuutused.

Rasedus, sünnitusjärgsed ja perinataalsed seisundid: normist erinev sünnitus.

Reproduktiivse süsteemi ja rinnanäärme häired: vulvovaginaalne häire, menstruaalhäire, vaginaalne
valu, metrorraagia, vaginaalne voolus, endometrioos, vaagnavalu.

Neerude ja kuseteede häired: düsuuria, glükosuuria, proteinuuria.

Respiratoorsed, rindkere ja mediastiinumi häired: ninaverejooks.

Naha ja nahaaluskoe kahjustused: pruritus (mitte manustamiskohal), lööve, makulopapuloosne lööve,
erüteem, urtikaaria.

4.9   Üleannustamine

Vaginaalkreemis sisalduv klindamütsiinfosfaat võib vaginaalse manustamisviisi puhul imenduda
koguses, mis põhjustab süsteemseid toimeid.


5.    FARMAKOLOOGILISED OMADUSED

5.1   Farmakodünaamilised omadused

Farmakoterapeutiline grupp: Günekoloogias kasutatavad infektsioonivastased ained ja
antiseptikumid;antibiootikumid; ATC kood: G01AA10

Klindamütsiin takistab bakteri valgusünteesi ribosomaalsel tasemel. Antibiootikum seondub eelistatult
50S-ribosoomi alaühikule ja mõjutab peptiidahelate initsiatsiooni. Kuigi klindamütsiinfosfaat on in
vitro inaktiivne, muudab kiire in vivo hüdrolüüs selle antibakteriaalselt aktiivseks klindamütsiiniks.

Bakteriaalse vaginoosi diagnoosimiseks ei tehta rutiinselt bakteriaalseid külve ega tundlikkusteste.
Tundlikkustestide standardmetoodikat ei ole potentsiaalsete bakteriaalseid vaginoose põhjustavate
patogeenide (nagu Gardnerella vaginalis, Mobiluncus spp. ja Mycoplasma hominis) kohta
määratletud.
Siiski on klindamütsiin antibiootikum, mis on in vitro tingimustes aktiivne enamiku järgnevate
bakteriaalsete vaginoosidega seotud mikroorganismide tüvede suhtes:
                           • Bacteroides spp,
                           • Gardnerella vaginalis,
                           • Mobiluncus spp,
                           • Mycoplasma hominis,
                           • Peptostreptococcus spp.

Klindamütsiini ja linkomütsiini vahel on leitud ristresistentsust.
In vitro on tõestatud klindamütsiini ja erütromütsiini antagonistlik toime. Selle koostoime kliiniline
tähtsus ei ole teada.

5.2   Farmakokineetilised omadused

100 mg klindamütsiinfosfaati sisaldava 2% vaginaalkreemi manustamisel üks kord päevas kuuele
vabatahtlikule naisele 7 päeva jooksul imendus süsteemselt ligikaudu 4% (0,6–11%) manustatud
annusest. Esimesel päeval määratud klindamütsiini seerumikontsentratsioon oli keskmiselt 18 ng/ml
(4…47 ng/ml) ning seitsmendal päeval keskmiselt 25 ng/ml (6…61 ng/ml). Nimetatud
tippkontsentratsioonid saadi ligikaudu 10 tundi (4 …24 tundi) pärast annustamist.

100 mg klindamütsiinfosfaati sisaldava 2% vaginaalkreemi manustamisel üks kord päevas viiele
bakteriaalse vaginoosiga naisele 7 päeva jooksul oli imendumine aeglasem võrreldes tervete naiste
uuringuga. Süsteemsesse ringesse imendus ligikaudu 4% (2…8%) annusest. Esimesel päeval määratud
klindamütsiini seerumikontsentratsioon oli keskmiselt 13 ng/ml (6…34 ng/ml) ning seitsmendal
päeval keskmiselt 16 ng/ml (7…26 ng/ml). Nimetatud tippkontsentratsioonid saadi ligikaudu 14 tundi
(4…24 tundi) pärast annustamist.

Pärast klindamütsiinfosfaati sisaldava 2% vaginaalkreemi korduvat vaginaalset manustamist oli
süsteemne kuhjumine minimaalne või puudus üldse. Süsteemne poolväärtusaeg oli 1,5…2,6 tundi.

Eakad
Klindamütsiinfosfaati sisaldava 2% vaginaalkreemiga tehtud kliinilistes uuringutes ei osalenud
piisavalt 65-aastaseid ja vanemaid isikuid, et määrata, kas nad reageerivad ravimile erinevalt võrreldes
noorematega.

5.3   Prekliinilised ohutusandmed

Kartsinogenees
Klindamütsiini kartsinogeense potentsiaali hindamiseks ei ole tehtud pikaajalisi katseid loomadega.

Mutagenees
Genotoksilisuse testidest kasutati mikrotuuma ja Amesi testi. Mõlemad testid olid negatiivsed.

Fertiilsuse häired
Rottidega tehtud fertiilsuskatses manustati klindamütsiini suukaudselt kuni 300 mg/kg päevas (31
korda suurem ekspositsioon võrreldes inimesega mg/m2 kohta). Mingeid toimeid fertiilsusele ega
paaritumisvõimele ei täheldatud.


6.    FARMATSEUTILISED ANDMED

6.1   Abiainete loetelu

Bensüülalkohol, ketostearüülalkohol, ketüülpalmitaat, mineraalõli, polüsorbaat 60, propüleenglükool,
puhastatud vesi, sorbitaanmonostearaat, steariinhape.

6.2   Sobimatus

Ei ole kohaldatav

6.3   Kõlblikkusaeg

2 aastat

6.4   Säilitamise eritingimused
Hoida temperatuuril kuni 25°C

6.5   Pakendi iseloomustus ja sisu

Laminaattuub polüpropüleenist korgiga; 7 aplikaatorit

6.6   Erihoiatused ravimi hävitamiseks ja käsitlemiseks

Erinõuded puuduvad


7.    MÜÜGILOA HOIDJA

Pfizer Enterprises SARL
Rond-Point du Kirchberg
51, Avenue J.F Kennedy
L-1855 Luxembourg
Luksemburg


8.    MÜÜGILOA NUMBER

239198


9.    ESMASE MÜÜGILOA VÄLJASTAMISE/MÜÜGILOA UUENDAMISE KUUPÄEV

11.12.1998/13.03.2009


10.   TEKSTI LÄBIVAATAMISE KUUPÄEV

Ravimiametis kinnitatud märtsis 2009