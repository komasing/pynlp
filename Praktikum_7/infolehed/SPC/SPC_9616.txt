RAVIMI OMADUSTE KOKKUVÕTE

1.    RAVIMPREPARAADI NIMETUS

Doltard 30 mg, toimeainet prolongeeritult vabastavad tabletid
Doltard 60 mg, toimeainet prolongeeritult vabastavad tabletid


2.    KVALITATIIVNE JA KVANTITATIIVNE KOOSTIS

Toimeainet prolongeeritult vabastav tablett sisaldab 30 mg (kollane tablett) või 60 mg (sinine
tablett) morfiinsulfaati.

INN: Morphini sulfas


Abiainete täielik loetelu, vt lõik 6.1.


3.    RAVIMVORM

Toimeainet prolongeeritult vabastav tablett.
Kollane (30 mg) või sinine (60 mg) kumera pinnaga tablett.


4.    KLIINILISED ANDMED

4.1   Näidustused

Tugev valu.

4.2   Annustamine ja manustamisviis

Toimeainet prolongeeritult vabastavaid tablette ei tohi katki närida.
Valitakse individuaalne valuaistingut kontrolliv annus. Depoopreparaat ei toimi ägedate
valude ja krooniliste taastuvate valude korral.
Annus patsiendile, kes ei ole varem morfiin-ravi saanud, on 30 mg ööpäevas, vajadusel
rohkem.
Üleminekul kiire toimega suukaudselt preparaadilt depoopreparaadile jäetakse ööpäevane
morfiiniannus muutmata. Depoopreparaati manustatakse võrdsetes kogustes 2 korda
ööpäevas. Üleminekul parenteraalselt morfiinilt depoopreparaadile soovitatakse ööpäevast
morfiiniannust suurendada 2...6 korda, et kompenseerida väiksemat biosaadavust suukaudsel
manustamisel.
Halvas üldseisundis ja alakaaluliste patsientide korral on soovitatav algannust vähendada.

Lapsed
Lastele on morfiini algannuseks vähktõvest põhjustatud tugeva ja ravile raskesti alluva valu
korral 0,2...0,8 mg/kg iga 12 tunni järel. Vajadusel tuleb annuseid kohandada.

Eakad
Eaka patsiendi puhul on soovitatav annust vähendada.

Operatsioonijärgne valu
Täiskasvanule ja eakale patsiendile ei soovitata manustada Doltard 30 mg või Doltard 60 mg
tablette 24 tunni jooksul pärast operatsiooni. Edasine morfiini manustamine peab toimuma
arsti järelvalvel:
(a) patsientidele kehakaaluga kuni 70 kg manustatakse 20 mg iga 12 tunni järel.
(b) patsientidele kehakaaluga üle 70 kg manustatakse 30 mg iga 12 tunni järel.
Vajadusel võib manustada täiendavalt parenteraalset morfiini, jälgides hoolikalt morfiini
koguannust (arvestada tuleb Doltard 30 mg või Doltard 60 mg tablettidest vabaneva morfiini
pikenenud toimeajaga).
Nagu kõiki teisi morfiini suukaudseid preparaate tuleb ka Doltard 30 mg või Doltard 60 mg
tablette kasutada ettevaatlikult pärast operatsiooni ning eriti ettevaatlikult “ägeda kõhu” ja
järgneva kõhuõõne kirurgia korral.

Neerupuudulikkusega patsiendid
Mõõduka neerupuudulikkusega (GFR 10-50 ml/min) patsiendid peaksid saama 75% ja raske
neerupuudulikkusega (GFR <10 ml/min) patsiendid 50% tavaannusest tavapärase intervalliga.

Maksakahjustusega patsiendid
Maksakahjustuse (nt tsirroosi) esinemisel morfiini eliminatsioon aeglustub, mis tõttu
maksakahjustusega patsientidel tuleks morfiini kasutada ettevaatusega ja doseerimisintervalli
võib pikendada.

Lastele ei soovitata morfiini operatsioonijärgse valu vaigistamiseks kasutada.

4.3   Vastunäidustused

Ülitundlikkus morfiini või teiste opioidide või ravimi ükskõik millise abiaine suhtes.
Hingamise depressioon.
Paralüütiline iileus, aeglustunud mao tühjenemine.
Peavigastus.
Ärevusseisundid alkoholi või uinuteid kasutanud patsientidel.
Hingamisteede obstruktiivne haigus.
Äge maksahaigus.
Monoamiini oksüdaasi (MAO) inhibiitorite samaaegne kasutamine või kuni kaks nädalat
pärast MAO inhibiitorite kasutamise lõpetamist. MAO inhibiitorite ja opiaatanalgeetikumide
kooskasutamine põhjustab kesknärvisüsteemi erutust või depressiooni, millega kaasneb
hüper- või hüpotensiivne kriis.
Morfiini tablette ei soovitata kasutada lastel operatsioonijärgse valu korral.
Rasedus ja imetamine.
Doltard 30 mg või Doltard 60 mg tablette ei soovitata manustada enne operatsiooni.

4.4   Hoiatused ja ettevaatusabinõud kasutamisel

Erilist jälgimist vajavad hingamishäiretega patsiendid, sest opiaadid             vähendavad
hingamiskeskuse tundlikkust ning hüpoksia ja hüperkapnia võivad süveneda.

Morfiini kasutamisel tuleks olla ettevaatlik koljusisest rõhku tõstvate intrakraniaalsete
haiguste, kodade virvenduse ja teiste supraventrikulaarsete tahhükardiate, ägeda kõhuvalu ja
opioidi agonisti/antagonistiga valuravi saavate patsientide puhul.

Nagu kõigi narkootiliste ainete korral, on soovitatav annust vähendada eakal patsiendil,
hüpotüreoidismi, adrenokortikaalse puudulikkuse, prostata hüpertroofia, šoki, neeruhaiguse ja
kroonilise maksahaiguse ning teiste kesknärvisüsteemi pärssivate ravimite manustamise
korral.
Samuti on ettevaatus vajalik, kui patsiendil on anamneesis esinenud krambid, põletikuline
soolehaigus, myastenia gravis, pankreatiit, hüpotensioon ja hüpovoleemia.

Raske maksa- ja neerukahjustuse korral aeglustub opiaatide eliminatsioon, pikeneb
poolväärtusaeg ja võib tekkida toksiline kontsentratsioon vereseerumis. Morfiini aktiivne
metaboliit, 6-glükuroniid, eritub neerude kaudu. Neerupuudulikkuse korral 6-glükuroniidi
hulk vereseerumis kumuleerub.

Opiaatide ordineerimisel vanuritele tuleb arvestada ealist neerukliirensi vähenemist.
Vaatamata sellele võib piisav valuvaigistav annus olla sama suur kui noorematel patsientidel.
Opiaatide kasutamine lastel on vajalik väga harva ja selle üle otsustab arst.

Morfiini korduv ebaõige kasutamine võib viia ravimi kuritarvitamiseni ja sõltuvuse tekkeni.
Opioidanalgeetikumide pikaajaline kasutamine võib põhjustada füüsilise sõltuvuse teket. Kui
opioidi manustamine järsku lõpetada või manustada opioidi antagoniste, võib ilmneda
võõrutussündroom.
Psüühilise sõltuvuse risk opiaatide kasutamisel meditsiinilistel näidustustel on väike ja
lühiajalise ravi puhul puudub. Sõltuvuse teke ei ole oluline haiguse terminaalstaadiumis.

Alkoholi ja Doltard 30 mg ja Doltard 60 mg tablettide samaaegne kasutamine võib
suurendada Doltard tablettide kõrvaltoimeid; samaaegset kasutamist tuleks vältida.

Doltard 30 mg ja 60 mg tabletid sisaldavad laktoosi. Patsiendid, kellel on tegemist selliste
harva esinevate pärilike haigustega nagu galaktoosi talumatus, laktaasidefitsiit või glükoosi-
galaktoosi malabsorptsioon ei tohiks antud ravimit kasutada.

Morfiini avastamisel uriinis dopingukontrollil sportlane diskvalifitseeritakse.

4.5   Koostoimed teiste ravimitega ja muud koostoimed

Manustamine koos MAO inhibiitoritega – (vt. lõik 4.3).
Opiaadid potentseerivad neuroleptikumide ja bensodiasepiinide, samuti anesteetikumide,
lihasrelaksantide ja antihüpertensiivsete ravimite toimet.
Barbituurhappe derivaadid potentseerivad opiaatide poolt esilekutsutud teadvushäireid ja
hingamise depressiooni.
Alkohol võib tugevdada Doltard 30 mg ja Doltard 60 mg tablettide farmakodünaamilisi
toimeid; samaaegset kasutamist tuleks vältida.
Tuberkuloosivastased ravimid (rifampiin ja rifapentiin) vähendavad morfiini analgeetilist
efekti.
Antatsiidide samaaegne kasutamine võib põhjustada morfiini oodatust kiiremat vabanemist;
seetõttu peab nende ravimite manustamise vahe olema vähemalt kaks tundi.
Tsimetidiin pärsib morfiini metabolismi.
Klomipramiin ja amitriptülliin suurendavad morfiini valuvaigistavat toimet, mis võib olla
osaliselt tingitud biosaadavuse suurenemisest.
Vastunäidustatud on morfiini kombineerimine morfiini agonistide/antagonistidega
(buprenorfiin, nalbufiin, pentasotsiin), kuna see põhjustab valuvaigistava toime vähenemist
retseptorite konkureeriva blokeerimise tõttu, millega kaasneb võõrutussündroomi oht.

4.6     Rasedus ja imetamine

Morfiini teratogeensuse kohta on andmed vastukäivad. Eksisteerib vastsündinu
abstinentsisündroomi ja loote surma oht.
Rinnapiima ja seerumi kontsentratsioonide suhe on 1...4. Morfiin võib imikul põhjustada
hingamishäireid ja bradükardiat.
4.7    Toime reaktsioonikiirusele

Doltard 30 mg ja 60 mg omab tugevat toimet autojuhtimise ja masinate käsitsemise võimele.
Seda on oodata eriti ravi alguses, pärast annuse muutmist ja seoses alkoholi või rahustite
kasutamisega.

4.8    Kõrvaltoimed

Doltard´i kasutamise suurim oht on hingamise pärssumine, väiksem on vereringe pärssumise
oht. Kõige sagedasemad kõrvaltoimed on kõhukinnisus ja iiveldus. Morfiini manustamisel
võib sageli tekkida unisus, peapööritus ja sedatsioon.

Kõrvaltoimete esinemissagedus: väga sage (≥1/10); sage (≥1/100 kuni <1/10); aeg-ajalt
(≥1/1000 kuni <1/100); harv (≥1/10 000 kuni <1/1000); väga harv (<1/10 000), teadmata (ei
saa hinnata olemasolevate andmete alusel).
Igas esinemissageduse grupis on kõrvaltoimed toodud tõsiduse vähenemise järjekorras.

Närvisüsteemi häired
Sage: unisus, peapööritus, sedatsioon.
Aeg-ajalt: hingamisdepressioon kesknärvisüsteemi retseptorite inhibeerimise tõttu. Eufooria,
ärevus, peavalu, ärrituvus, treemor, mitte-koordineeritud lihaskontraktsioonid, krambid,
meeleolu muutused, unenäod, lihaste jäikus, mööduvad hallutsinatsioonid ja desorientatsioon,
unetus, intrakraniaalse rõhu tõus.
Väga harv: suured doosid võivad põhjustada kesknärvisüsteemi erutuse ja põhjustada
krambihoo.

Südame häired
Harv: nii hüpo- kui hüpertensioon, bradükardia või tahhükardia, palpitatsioonid,
südamepuudulikkus.

Vaskulaarsed häired
Aeg-ajalt: näoõhetus.

Respiratoorsed, rindkere ja mediastiinumi häired
Harv: astmahood tundlikel patsientidel.
Väga harv: kopsupais.

Seedetrakti häired
Sage: kõhukinnisus, iiveldus, oksendamine.
Võib tekkida paralüütiline iileus.

Maksa- ja sapiteede häired
Väga harv: sapiteede spasm.

Neerude ja kuseteede häired
Sage: uriini retentsioon.
Aeg-ajalt: kusejuha spasm.

Rasedus, sünnitusjärgsed ja perinataalsed seisundid
Aeg-ajalt: vastsündinu abstinentsisündroom – rahutus, oksendamine, suurenenud isu,
ärrituvus, hüperaktiivsus, värisemine, ninakinnisus, krambid, eriline nutt.

Reproduktiivse süsteemi ja rinnanäärme häired
Vähenenud libiido.
Naha ja nahaaluskoe kahjustused
Harv: nahasügelus, urtikaaria ja teised nahalööbed.

Lihas-skeleti ja sidekoe kahjustused
Väga harv: doosist võltuv müokloonus.

Üldised häired ja manustamiskoha reaktsioonid
Aeg-ajalt: psüühiline ja füüsiline sõltuvus, suukuivus, higistamine.
Harv: perifeersed tursed (mööduvad pärast ravi lõpetamist), külmavärinad, üldine nõrkus kuni
minestuseni.

Immuunsüsteemi häired
Väga harv: anafülaktiline reaktsioon.

Silma kahjustused
Sage: mioos.
Harv: ähmane nägemine, nüstagm, kahelinägemine.

4.9   Üleannustamine

Sümptomid: ahenenud pupillid, hingamise depressioon, hüpotensioon, skeletilihaste nõrkus,
külm ja higine nahk. Raskematel juhtudel võib tekkida tsirkulatoorne puudulikkus ja süvenev
kooma.
Ravi: 0,8 mg naloksooni manustada veeni. Vajadusel korrata 2...3 minutiliste intervallidega
või infusioonina, mis sisaldab 2 mg naloksooni 500 ml 0,9% naatriumkloriidi- või 5%
dekstroosilahuses (0,004 mg/ml).
Infusioonikiiruse valimisel tuleb arvestada eelnevate infusioonilahuste annuseid ja see peab
olema kooskõlas patsiendi reaktsiooniga infusioonile.
Tühjendada magu. Maoloputuseks sobib 0,02% kaaliumpermanganaadi lahus. Vajadusel
toetada hingamist ja säilitada vedeliku ja elektrolüütide taset.
Doltard 30 mg ja 60 mg tablettide kohta peab arst teadma, et soolde jäänud tabletid jätkavad
veel mitme tunni jooksul morfiinsulfaadi vabastamist.


5.    FARMAKOLOOGILISED OMADUSED

5.1   Farmakodünaamilised omadused

Farmakoterapeutiline grupp: looduslikud oopiumi alkaloidid.

ATC-kood: N02AA01

Morfiin on opioidne valuvaigisti, mis seondub stereospetsiifiliste opioidretseptoritega
(peamiselt μ-retseptoritega, vähem δ-retseptoritega) kesknärvisüsteemi erinevates
piirkondades, mis kontrollivad valuaistingu vastuvõtmist ja emotsionaalset vastust valule.
Morfiinil on ka otsene toime sooleseina närvipõimikutele, põhjustades kõhukinnisust.
Morfiini muud toimed kesknärvisüsteemile on iiveldus, oksendamine ja antidiureetilise
hormooni vabastamine.

5.2   Farmakokineetilised omadused

Depootablettide (monodepoo) valmistamisel on kasutatud erilist farmatseutilist tehnoloogiat,
mistõttu imendumine toimub pikema aja jooksul. Morfiin imendub suukaudsel manustamisel
väga hästi, kuid läbib esmast maksapassaaži, mille tulemusena morfiini biosaadavus suu
kaudu manustamisel on 20...60%. Morfiin jaotub kogu organismis, peamiselt
parenhümatoossetes organites, vähem ajus ja lihastes. Morfiin läbib hematoentsefaalse
barjääri, platsentaarbarjääri ja eritub rinnapiimaga. Umbes 35% on seotud valkudega.
Morfiini maksimaalne kontsentratsioon vereseerumis saabub umbes 4 tundi pärast
sissevõtmist. Poolväärtusaeg vereseerumis on 2...3 tundi. Toime kestab umbes 12 tundi.
Maksas suurem osa morfiinist konjugeeritakse glükuroonhappega. Kuni 10% morfiini doosist
eritub konjugeeritult sapiga soolde, ülejäänud osa eritub uriiniga peamiselt konjugeeritud
kujul. Umbes 90% kogu morfiinist eritub 24 tunni jooksul, kuid uriinist on võimalik leida
jälgi ka hiljem kui 48 tunni pärast.

5.3    Prekliinilised ohutusandmed


Loomkatsetes hiirtega ilmnesid teratogeensed toimed inimestel kasutatavatest annustest
mitmeid kordi suuremates annustes. Uuringute tulemuste olulisus inimkontekstis ei ole teada.


6.     FARMATSEUTILISED ANDMED

6.1    Abiainete loetelu

Hüdroksüetüültselluloos,      laktoosmonohüdraat,       magneesiumstearaat,  hüpromelloos,
polüvidoon, propüleenglükool, talk. Värvained: Indigotiin E 132 (60 mg tabletid), riboflaviin
E 101 (30 mg tabletid) ja titaandioksiid E 171 (30 ja 60 mg tabletid).

6.2    Sobimatus

Ei ole kohaldatav

6.3    Kõlblikkusaeg

2 aastat.

6.4    Säilitamise eritingimused

Ravimpreparaat ei vaja säilitamisel eritingimusi.

6.5    Pakendi iseloomustus ja sisu

Doltard 30 mg, 20 tabletti blisterpakendis ja väliskarbis.
Doltard 60 mg, 20 tabletti blisterpakendis ja väliskarbis.

6.6    Erihoiatused ravimi hävitamiseks

Erinõuded puuduvad.


7.     MÜÜGILOA HOIDJA

Nycomed SEFA AS
Jaama 55B, 63308 Põlva, Eesti


8.     MÜÜGILOA NUMBRID
Doltard 30 mg: 170797
Doltard 60 mg: 170897


9.    ESMASE MÜÜGILOA VÄLJASTAMISE/MÜÜGILOA UUENDAMISE
      KUUPÄEV

09. 05 1997 / 07.06 2002 / 15.06.2007


10.    TEKSTI LÄBIVAATAMISE KUUPÄEV

Ravimiametis kinnitatud jaanuaris 2012