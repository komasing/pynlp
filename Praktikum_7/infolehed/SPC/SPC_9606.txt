RAVIMI OMADUSTE KOKKUVÕTE


1. RAVIMPREPARAADI NIMETUS

ENAP, 1,25mg/ml süstelahus


2. KVALITATIIVNE JA KVANTITATIIVNE KOOSTIS

1 ml süstelahust (1 ampull) sisaldab toimeainena 1,25 mg enalaprilaati.
INN. Enalaprilatum

Abiainete täielik loetelu vt lõik 6.1.


3. RAVIMVORM

Süstelahus


4. KLIINILISED ANDMED

4.1 Näidustused

Arteriaalse hüpertensiooni ravi juhul, kui suukaudne ravi ei ole võimalik.

4.2 Annustamine ja manustamisviis

Tavaline soovitatav annus arteriaalse hüpertensiooni ja hüpertensiivse kriisi korral on 1,25 mg
enalaprilaati (1 ampull) iga 6 tunni järel. Tavaliselt kestab enalaprilaatravi 48 tundi. Seejärel tuleks
patsient üle viia suukaudsele ravile enalapriili tablettidega.
Hüpertensiooniga patsientidel, kes viiakse suukaudselt enalapriilravilt üle ravile süstitava
enalaprilaadiga, on annuseks 1,25 mg (1 ampull) iga 6 tunni järel. Intravenoosselt ravilt suukaudsele
ravile üle minnes on enalapriili soovitatavaks algannuseks 5 mg üks kord ööpäevas, millele järgneb
vajadusel annuse täpsem kohandamine.
Enalaprilaadi annused kroonilise neerupuudulikkusega patsientidel sõltuvad nende kreatiniini kliirensi
väärtusest. Patsientidele, kelle kreatiniini kliirens on üle 0,5 ml/s (kreatiniinisisaldus seerumis kuni
265 µmol/l) manustatakse enalaprilaati tavalises annuses – 1,25 mg (1 ml) iga 6 tunni järel.
Patsientidele, kelle kreatiniini kliirens on alla 0,5 ml/s (kreatiniini sisaldus seerumis üle 265 µmol/l),
manustatakse enalaprilaati algannuses 0,625 mg (0,5 ml). Kui ühe tunni möödudes on kliiniline toime
ebapiisav, võib korrata 0,625 mg (0,5 ml) annuse manustamist. Järgnevate annuste suurus on 1,25 mg
(1 ml) iga 6 tunni järel.
Minnes üle intravenoosselt ravilt suukaudsele ravile, on patsientidel, kelle kreatiniini kliirens on üle
0,5 ml/s (kreatiniini kontsentratsioon seerumis kuni 265 µmol/l) enalapriili tablettide soovitatavaks
algannuseks 5 mg üks kord ööpäevas ning nendel patsientidel, kellel on kreatiniini kliirens alla 0,5
ml/s (kreatiniinisisaldus seerumis üle 265 µmol/l) 2,5 mg üks kord ööpäevas.
Hemodialüüsipatsientidel on soovitatavaks annuseks 0,625 mg (0,5 ml) enalaprilaati iga 6 tunni järel.
Diureetikumravil patsientidele on soovitatav algannus 0,625 mg enalaprilaati (0,5 ml). Kui ühe tunni
möödudes on kliiniline toime ebapiisav, võib korrata 0,625 mg (0,5 ml) annuse manustamist.
Järgnevate annuste suurus on 1,25 mg (1 ml) 6-tunniste intervallide järel. Minnes üle suukaudsele
ravile patsientidel, kellel piisava kliinilise toime andis enalaprilaadi annustamisskeem 0,625 mg iga 6
tunni järel, on neil enalapriili soovitatavaks annuseks 2,5 mg üks kord ööpäevas.
Kasutamisjuhend. Enalaprilaati tuleb manustada aeglase intravenoosse süstena, mis kestab vähemalt 5
minutit. Süstelahuse võib lahjendada ka 50 ml sobivas infusioonilahuses (5% glükoos, füsioloogiline
naatriumkloriidi lahus, 5% glükoos füsioloogilises naatriumkloriidi lahuses, 5% glükoos Ringer-
laktaadis).

4.3 Vastunäidustused

ENAP süstelahus on vastunäidustatud patsientidele, kellel esineb ülitundlikkus ravimi mõne
koostisosa suhtes, kellel on anamneesis angioödeem või angioödeem pärast angiotensiini
konverteeriva ensüümi inhibiitorite manustamist ning patsientidele, kes põevad porfüüriat, on rasedad
või toidavad last rinnaga.

4.4 Hoiatused ja ettevaatusabinõud kasutamisel

Hüpertensiivsed patsiendid ja raske südamepuudulikkusega hüpertensiivsed patsiendid, kellel esineb
hüponatreemia ja/või hüpovoleemia, mis on tingitud ravist diureetikumidega, vähese soolasisaldusega
dieedist, dialüüsist, kõhulahtisusest või oksendamisest, moodustavad väiksema grupi, kellel vererõhu
väärtus sõltub reniinist ja reniin-angiotensiin süsteemi aktiveeritusest. Nendel patsientidel, aga ka
eakatel ja neerukahjustusega patsientidel võib isegi mitu tundi pärast enalaprilaadi esimese annuse
manustamist esineda hüpotensioon koos kõigi selle kliiniliste tagajärgedega (vertiigost ja iiveldusest
kuni ägeda neerupuudulikkuse, ajurabanduse või müokardiinfarktini). Kõigil nimetatud juhtudel tuleb
ravi enalaprilaadiga alustada ettevaatlikult ja enalaprilaadi väikseima annusega (0,625 mg).
Hüpotensiooni tekkimisel tuleb patsient asetada lamavasse asendisse, vajadusel tuleb korrigeerida
vereplasma mahtu 0,9% naatriumkloriidi lahuse intravenoosse infusiooniga. Mööduv hüpotensioon ei
ole vastunäidustuseks edasisele enalaprilaatravile. Pärast vereplasma mahu korrigeerimist ja kontrolli
saavutamist vererõhu väärtuste üle, taluvad sellised patsiendid järgnevaid annuseid tavaliselt hästi.
Raske hüpotensiooni korral on soovitav manustada infusioonina angiotensiin II-te.
Neeruarterite bilateraalse stenoosiga patsientidel võib postglomerulaarsete eferentsete arterioolide
vasodilatatsiooni tagajärjel neerufunktsioon ajutisel halveneda või tekkida äge neerupuudulikkus.
Neerufunktsioon võib ajutiselt halveneda või äge neerupuudulikkus tekkida ka üksiku neeruga
neeruarteri stenoosiga patsientidel. Seetõttu tuleb hüpertensiooniga patsientidel uurida alati ka
neerufunktsiooni. Renovaskulaarse hüpertensiooniga patsiente tohivad ravida ainult kogenud
spetsialistid.
Ettevaatlik tuleb olla ka enalaprilaadi manustamisel hemodünaamiliselt olulise aordistenoosiga,
obstruktiivse kardiomüopaatiaga (idiopaatilise hüpertroofilise subaortaalse stenoosiga) või
generaliseerunud ateroskleroosiga patsientidele. Sellistel patsientidel võib hüpotensioon põhjustada
hüpoperfusiooni ja südame, aju või neerude isheemiat. Perifeersete veresoonte haigusega või
generaliseerunud ateroskleroosiga patsientidel võib esineda varjatud renovaskulaarne haigus. Seetõttu
tuleb nendel patsientidel enalaprilaatravi alustada ettevaatlikult ja väikseima annusega (0,625 mg).
Ravi ajal enalaprilaadiga võib suureneda kaaliumi kontsentratsioon vereseerumis, seda eriti eelneva
neerukahjustusega patsientidel. Seetõttu ei soovitata samaaegselt manustada enalaprilaati ja kaaliumi
säästvaid diureetikume (nt spironolaktooni, amiloriidi, triamtereeni).
Sulfhüdrüülrühma sisaldavatele AKE inhibiitoritele on iseloomulik agranulotsütoosi teket soodustav
toime. Praegune informatsioon enalapriili kliinilistest uuringutest on ebapiisav tõestamaks, et
enalapriil ei põhjusta agranulotsütoosi. Preparaadi turustamisjärgsel ajal on esinenud mitu
neutropeenia või agranulotsütoosi juhtu, mille korral ei ole võimalik välistada põhjuslikku seost
enalapriiliga. Seetõttu tuleb veresoonte kollageenhaigustega ja neeruhaigusega patsientidel, keda
ravitakse enalaprilaadiga, jälgida leukotsüütide arvu.
Harva on AKE inhibiitoritega seostatud sündroomi, mis algab kolestaatilise ikterusega ning
progresseerub seejärel fulminantse maksanekroosi ning (mõnikord) surmani. Selle sündroomi
tekkemehanism ei ole teada. AKE inhibiitoritega ravitavad patsiendid, kellel tekib ikterus või
maksaensüümide aktiivsuse märkimisväärne tõus, peavad angiotensiini konverteeriva ensüümi
inhibiitori kasutamise lõpetama ning jääma adekvaatse meditsiinilise jälgimise alla.
Suurenenud anafülaktiliste reaktsioonide riski tõttu ei tohi enalaprilaati manustada
hemodialüüsitavatele patsientidele, kellel protseduuri käigus kasutatakse polüakrülonitriilmembraane,
samuti neile afereesipatsientidele, kes saavad dekstraansulfaati ning vahetult enne desensibiliseerimist
mesilas- või herilasmürgi vastu.
Kirjanduses on andmeid enalaprilaadi eduka kasutamise kohta laste ja vastsündinute raviks, kuid
ulatuslikke uuringuid AKE inhibiitorite toimest lastel ei ole siiani läbi viidud. Enalaprilaadi
efektiivsust ja ohutust lastel pikaajalise ravi korral ei ole praeguseks ajaks veel tõestatud.

4.5 Koostoimed teiste ravimitega ja muud koostoimed

Enalaprilaati on kasutatud samaaegselt koos südameglükosiidide, beeta-adrenoblokaatorite,
metüüldopa, nitraatide, kaltsiumkanalite blokaatorite, hüdralasiini ja prasosiiniga. Peale kerge
sünergistliku toime kliiniliselt olulisi koostoimeid ei täheldatud. Lühidalt, enalaprilaati võib kasutada
samaaegselt kõigi teiste hüpertensiooni raviks kasutatavate preparaatidega.
Diureetikumravi saavatel patsientidel (eriti neil, kellel diureetikumravi on alustatud hiljuti), võib ravi
alustamisel enalaprilaadiga tekkida vererõhu liigne langus. Seetõttu tuleb enne enalaprilaatravi
alustamist diureetikumravi katkestada või vähendada diureetikumi annust. Sama kehtib ka teiste AKE
inhibiitorite kohta. Kui annust ei ole võimalik vähendada, saab hüpotensiooni tekkevõimalust
vähendada 0,9% naatriumkloriidi lahuse intravenoosse infusiooniga enne enalaprilaatravi algust. Kui
vajalikuks osutub diureetikumravi jätkamine, tuleb pärast enalaprilaadi süstimist patsienti vähemalt 1
tunni jooksul hoolikalt jälgida.
AKE inhibiitorid vähendavad tiasiiddiureetikumide manustamisest tingitud kaaliumikaotust ning
diureetikumravist tingitud metaboolseid kõrvaltoimeid.
Enalaprilaadi samaaegne kasutamine spironolaktooni, amiloriidi või triamtereeniga võib põhjustada
hüperkaleemiat. Kui nimetatud ravimite, kaaliumit sisaldavate preparaatide või kaaliumisisaldusega
soola samaaegne kasutamine on diagnoositud hüpokalieemia tõttu näidustatud, tuleb pidevalt
kontrollida kaaliumi kontsentratsiooni vereseerumis.
AKE inhibiitorite ja liitiumi samaaegsel kasutamisel võib suureneda liitiumi kontsentratsioon
vereseerumis ning liitiumi toksilisus. Liitiumimürgistus taandub mõlema ravimi kasutamise
katkestamisel.
AKE inhibiitorite ja mittesteroidsete põletikuvastaste ravimite samaaegsel kasutamisel võib tekkida
neerufunktsiooni kahjustus ja/või südame paispuudulikkus ning kuiv köha. Selle tõenäoliseks
mehhanismiks peetakse prostaglandiinide toime inhibeerimist.
Kirjanduse andmetel on kahel patsiendil, kes läbisid neerutransplantatsiooni ja kellele manustati
samaaegselt enalaprilaati ja tsüklosporiini, tekkinud äge neerupuudulikkus. Koostoime täpne
mehhanism ei ole teada. Nendel kahel patsiendil ei tõestatud neeruarterite postoperatiivset stenoosi või
äratõukereaktsiooni, millega oleks võinud seletada neerupuudulikkuse tekkimist. Tõenäoliselt oli
koostoime mehhanismiks tsüklosporiinist põhjustatud verevoolu vähenemine neerudes ja enalaprilaadi
põhjustatud glomerulaarfiltratsiooni vähenemine. Seetõttu tuleb enalaprilaadi ja tsüklosporiini
samaaegsel kasutamisel olla ettevaatlik.
Esinenud on ohtliku anafülaktilise reaktsiooni (näoturse, punetus, hüpotensioon ja hingeldus) üksikuid
juhte patsientidel, kes manustasid AKE inhibiitoreid hemodialüüsi ajal, mille juures kasutati
polüakrülonitriilmembraane ning afereesi ajal, kui esines dekstraansulfaadi imendumist. Seetõttu on
enalaprilaatravi ajal soovitatav kasutada mõnda muud hemodialüüsi vahendit; juhul kui hemodialüüsi
soovitakse teostada polüakrülonitriilmembraanidega, tuleb valida mõni muu ravim.
Anafülaktilist reaktsiooni on esinenud ka patsientidel, kes samaaegselt enalaprilaat-raviga on saanud
desensibiliseerivat ravi mesilasmürgiga. Seetõttu tuleb enalaprilaadi kasutamist vältida ka kiletiivaliste
mürgi suhtes allergilistel patsientidel, kellel teostatakse kiletiivaliste mürgi immunoteraapiat.
Anesteesia ajal ainetega, mis võivad põhjustavada hüpotensiooni, võib enalaprilaat sekundaarselt
kompensatoorsele reniini vabanemisele blokeerida angiotensiin II moodustumist. Kui anesteesia ajal
esineb hüpotensioon, mis arvatakse olevat seotud selle reaktsiooniga, on seda võimalik korrigeerida
veremahu suurendamisega.

4.6 Rasedus ja imetamine

Loomkatsetes on leitud, et AKE inhibiitorid (sh enalaprilaat) läbivad platsentaarbarjääri ja mõjutavad
loodet. Organogeneesi varajasel perioodil ei avalda nad teratogeenset toimet. AKE inhibiitorite
embrüotoksiline toime on tingitud emaka verevoolutuse vähenemisest ja loote angiotensiini

konverteeriva ensüümi inhibeerimisest – selle tulemusel pidurdus üsasisene kasv ja tõusis perinataalne
suremus.
Inimeste kohta avaldatud üksikjuhtude kirjeldustest ilmneb, et AKE inhibiitorid läbivad
platsentaarbarjääri ja mõjutavad loodet. Näib, et need ravimid ei mõjuta terapeutilistes annustes
varajast organogeneesiperioodi. Fetotoksiline toime ilmneb hilisema raseduse käigus ning selle
põhjuseks on raske hüpotensioon lootel ja loote angiotensiini konverteeriva ensüümi aktiivsuse
inhibeerimine. Selle toime spetsiifiliseks ilminguks on kolju hüpoplaasia ja kolju ebaõige
ossifitseerumine. Viimast on kerge seletada loote vererõhu madala väärtuse, superfitsiaalsete
perifeersete kudede halva perfusiooni, oligohüdramnioni ja emaka lihaskonna poolt koljule
väljastpoolt otseselt avaldatava rõhu kombineerumisega. Lisaks eelnimetatud väärarenditele on teateid
ka emakasisese kasvupeetuse, loote suremuse, nefrogeneesihäirete (koos fokaalsete interstitsiaalsete
hemorraagiatega neerude koore- ja säsiosas), neile järgneva vastsündinte anuuria ja surma, samuti
hüpotensiooni ja kopsude hüpoplaasia kohta. Vastsündinuid, kellel on anamneesis üsasisene
kokkupuude AKE inhibiitoritega, tuleb hoolikalt jälgida hüpotensiooni, oliguuria ja hüperkaleemia
suhtes. Oliguuria tekkimisel tuleb pöörata tähelepanu vererõhu väärtuse ja neerude perfusiooni
säilitamisele. Vastsündinu organismist on enalaprilaati võimalik elimineerida peritoneaaldialüüsi teel.
Teoreetiliselt on seda võimalik elimineerida ka vahetustransfusiooni teel, kuid kirjanduses selle
protseduuri kohta andmeid ei leidu.
Loomkatsete ja inimeste üksikjuhtude kirjelduste põhjal võib resümeerida, et reproduktiivses eas
naistel võib AKE inhibiitoreid hüpertensiooni raviks kasutada. Ravi AKE inhibiitoritega ei ole
näidustuseks varajase, soovitud raseduse katkestamisele, kuna (praeguste teadmiste põhjal) ei ole need
ravimid varajase organogeneesi perioodil otseselt teratogeensed. Naistel, kes rasestuvad ajal, mil nad
saavad ravi AKE inhibiitoritega, ei ole soovitatav enne arstiga konsulteerimist ravi katkestada, sest
raviga kontrollimata hüpertensioon on raseduse ajal ohtlik nii emale kui lootele. Ravi AKE
inhibiitoritega tuleb lõpetada varajase raseduse ajal ning alustada tuleb ravi vähem teratogeensete
vererõhku alandavate ravimitega. Raseduse teise ja kolmanda trimestri ajal on AKE inhibiitorid
vastunäidustatud.
Loomkatsetes on näidatud, et 14C märgistatud enalapriil on väga väikestes kogustes detekteeritav
imetavate loomade rinnapiimas. Nii enalapriil kui enalaprilaat erituvad inimese rinnapiima. Enalapriili
ühekordse 20 mg annuse manustamise järel ei ületa rinnapiimaga saadava enalaprilaadi annus
ööpäevas umbes 2 µg-i. Kuigi rinnapiima erituv ravimi kogus on väike, tuleb seda siiski arvestada
hüpertensiooniravimi valimisel emale, kes soovib last rinnaga toita.

4.7 Toime reaktsioonikiirusele

Enalaprilaadi korral ei oma see toime praktilist tähtsust.

4.8 Kõrvaltoimed

AKE inhibiitoritel esineb kõrvaltoimeid harva ning nad on kergekujulised, mistõttu on ravi
katkestamine kõrvaltoimete tõttu vajalik ainult harva. Ravi katkestamise järgselt on kõrvaltoimed
pöörduvad ning ravi korduval jätkamisel neid sageli enam ei ilmne. Kontrollitud kliiniliste uuringute
andmetel oli kõrvaltoimete esinemissagedus võrreldav kõrvaltoimete sagedusega platseebo-rühmas
(välja arvatud hüpotensiiivne toime).
Enalaprilaadi kliinilistes uuringutes olulisi kõrvaltoimeid ei esinenud. Ainus kliiniliselt oluline
kõrvaltoime oli esimese annuse järgne hüpotensioon (hüpovoleemia ja hüponatreemia foonil).
Hüpotensiooni teket saab ennetada diureetikumravi ajutise katkestamise või, kui see on võimalik, ka
seerumi elektrolüütide tasakaalu ja tsirkuleeriva veremahu normaliseerimisega enne ravi alustamist
enalaprilaadiga. Teised kõrvaltoimed, mida esines rohkem kui 1% patsientidest, olid peavalu ja
iiveldus.
Kõrvaltoimed, mis kontrollitud kliiniliste uuringute käigus tekkisid 0,5…1,0 % patsientidest, olid:
müokardiinfarkt, väsimus, pearinglus, palavik, lööve ja kõhukinnisus.
Vähestel patsientidel esines tinnitust, peavalu, kõhukinnisust, artralgiat, seljavalu, verist rögaeritust ja
unetust. Nimetatud kõrvaltoimed olid kliiniliselt ebaolulised ja ei tinginud ravi katkestamist.

Kirjanduse andmetel esineb 4…40% patsientidest vere kreatiniinisisalduse ajutist tõusu, ravi
katkestamine oli vajalik ainult harva.
Ajutist proteinuuriat esines ravi alguses 0,5…3,1% patsientidest.
Neutropeeniat täheldati <1% enalapriil-ravi saanud patsientidest.
Mõnikord on olnud enalapriilravi katkestamise põhjuseks kuiv köha. Köha tekkemehhanism ei ole
teada, kuid arvatakse, et selle põhjuseks ärritava toimega kiniinide ja prostaglandiinide kogunemine
trahheobronhiaalpuu limaskesta.
Angioödeem on enalapriili suhteliselt harva esinev, aga eluohtlik kõrvaltoime, mida esineb 0,2%
patsientidest. Angioödeemi etioloogia ei ole selge. Arvatakse, et tegemist on biokeemilise fenomeniga,
mille tekkega on seotud pigem AKE inhibiitorite toime kallikreiin-kiniinide süsteemile, kui
immunoloogiline mehhanism. Tavaliselt ilmneb see 1…3 ravinädala jooksul, kuid võib tekkida juba
ka ravi esimestel tundidel või pärast aastatepikkust ravi. Selget seost ei esine ka annuste suuruse ja
angioödeemi vallandava toime tugevuse vahel, angioödeem tekib sageli tavaliste annustamisskeemide
korral. Sagedamini on haaratud pea- ja kaelapiirkond. Angioödeemi tekkimisel on selle
progresseerumine prognoosimatu. Seetõttu tuleb ravi viivitamatult katkestada. Olukorras, kus turse
piirneb ainult näo ja keelega, laheneb situatsioon tavaliselt ilma ravita, kuid sümptomite
leevendamiseks võib kasutada antihistamiinikume. Harvadel juhtudel turse progresseerub, haarab
keele, glottise alused koed ja kõripiirkonna ning ei allu ravile antihistamiinikumidega. Selliste
seisundite ravi on komplitseeritud – valikravimiks on adrenaliin (subkutaanselt manustatakse 0,3…0,5
ml lahjenduses 1:1000). Samuti tuleb koheselt rakendada abinõusid patsiendi hingamisteede vabana
hoidmiseks. Seetõttu on patsientidele, kellel esineb anamneesis angioödeemi, ravi enalaprilaadiga
vastunäidustatud. Üldiselt on vastunäidustatud ükskõik millise AKE inhibiitori kasutamine kui
anamneesis on angioödeem, mis tekkis vastusena mõne selle ravimrühma esindaja tarvitamisele.
Kuna enalapriil konverteerub enalaprilaadiks, võib enalaprilaadi kasutamisel eeldada samasuguseid
kõrvaltoimeid, nagu ka enalapriili kasutamisel. Allpool esitatud kõrvaltoimeid on esinenud enalapriili
kasutamisel, igas kategoorias on kõrvaltoimed järjestatud raskuse alusel.
- Organism tervikuna: miestus, ortostaatilised probleemid, anafülaktoidsed reaktsioonid,
rinnakuvalu, kõhuvalu, asteenia.
- Kardiovaskulaarsüsteem: südameseiskus, müokardiinfarkt või ajuvereringehäire episood
(võimalik, et sekundaarsena hüpotensioonile kõrge riskiga patsientidel), kopsuarteri trombemboolia ja
kopsuinfarkt, kopsuturse, rütmihäired sh supraventriklulaarne tahhükardia ja bradükardia, kodade
fibrillatsioon, ortostaatiline hüpotensioon, stenokardia, palpitatsioonid, Raynaud’ fenomen.
- Seedetrakt: iileus, pankreatiit, maksapuudulikkus, hepatiit (hepatotsellulaarne (kinnitatud või
oletatav) või kolestaatiline ikterus), veriroe, kõhulahtisus, oksendamine, düspepsia, isutus, glossiit,
stomatiit ja suukuivus.
- Hematoloogilised kõrvaltoimed: harvadel juhtudel neutropeenia, trombotsütopeenia ja luuüdi
supressioon.
- Lihaskond ja skeletisüsteem: lihaskrambid.
- Neuroloogilised/psühhiaatrilised kõrvaltoimed: depressioon, vertiigo, segasus, ataksia,
somnolentsus, unetus, närvilisus, perifeersed neuropaatiad (nt paresteesia,                  düsesteesia),
ebanormaalsed unenäod.
- Hingamisorganid: bronhospasm, hingeldus, kopsupõletik, bronhiit, köha, voolus ninast, kurguvalu
ja hääle kähedus, astma, ülemiste hingamisteede infektsioon, kopsuinfiltraadid.
- Nahk: eksfoliatiivne dermatiit, epidermise toksiline nekrolüüs, Stevens-Johnsoni sündroom,
pemfigus, vöötohatis, multiformne erüteem, urtikaaria, pruritus, alopeetsia, näonaha punetus,
diaforees, valgustundlikkus.
- Meeleorganid: nägemise hägustumine, maitsmishäired, anosmia, tinnitus, konjunktiviit, silmade
kuivus, pisaravoolus.
- Kuse- ja suguorganid: neerupuudulikkus, oliguuria, neerude düsfunktsioon, kuseteede infektsioon,
valu neerude piirkonnas, günekomastia, impotentsus.
- Varia: on teateid sümptomkompleksi kohta, mis hõlmab kas mõningaid või kõiki järgnevatest
sümptomitest: positiivne ANA-tiiter, erütrotsüütide settekiiruse tõus, artralgia/artriit, müalgia/müosiit,
palavik, serosiit, vaskuliit, leukotsütoos, eosinofiilia, valgustundlikkus, lööve ja teised
dermatoloogilised ilmingud.

4.9 Üleannustamine

Hüpertensiooni kontrollitud kliiniliste uuringute käigus taluti enalaprilaadi annuseid 5 mg iga 6 tunni
järel kuni 36 tunni jooksul hästi. Kliinilistes uuringutes said mõned patsiendid intravenoosselt
maksimaalse annusena 80 mg enalaprilaati üle 15-minutilise perioodi kestel; mõnedel juhtudel
manustati 80 mg annuseid korduvalt. Selliseid kõrvaltoimeid, mida ei esine soovitatud annuste korral,
nendes uuringutes ei täheldatud.
Mõnedes kliinilistes uuringutes manustati enalaprilaati terapeutilistes annustes 7 päeva jooksul.
Kirjanduses on andmeid ühe naispatsiendi kohta, kellele ei saanud enalapriili suukaudselt manustada
ja kes sai seetõttu 21 päeva jooksul enalaprilaat-ravi, ilma et oleks ilmnennud kõrvaltoimeid.
Ülannustamise kõige tõenäosemaks ilminguks on hüpotensioon. Tavaliseks ravivõtteks on 0,9%
naatriumkloriidi lahuse intravenoosne infusioon või vajadusel angiotensiin II infusioon.
Enalaprilaati on võimalik vereringest eemaldada hemodialüüsi abil. Vastsündinu tsirkulatsioonist on
ravimit kõrvadatud ka peritoneaaldialüüsil.
Kirjeldatud on enalapriili tahtliku üleannustamise juhtumeid – ühekordse annusena on manustatud 225
mg ja 440 mg ravimit. Neil juhtudel oli peamiseks sümptomiks hüpotensioon, mida õnnestus edukalt
0,9% naatriumkloriidi infusiooniga ravida ning mõlemad patsiendid jäid ellu.


5. FARMAKOLOOGILISED OMADUSED

5.1 Farmakodünaamilised omadused

Farmakoterapeutiline grupp: Angiotensiini konverteeriva ensüümi inhibiitorid, ATC-kood. C09AA02.

Enalaprilaat on parenteraalselt manustatav hüpertensioonivastane ravim, mis kuulub angiotensiini
konverteeriva ensüümi (AKE) inhibiitorite ravimrühma.
Enalaprilaadi intravenoossel manustamisel väikestes annustes pärsib ravim kiiresti angiotensiini
konverteeriva ensüümi toime. AKE inhibeerimise tulemusel toimub veresoonte laienemine ja seeläbi
perifeerse vastupanu alanemine, süstoolse ja diastoolse vererõhu ning kopsuarteri keskmise rõhu
alanemine, koronaaride verevoolu ajutine tõus, südame indeksi ja väljutusmahu suurenemine
(samaagselt löögisagedus ei suurene või suureneb veidi) ning verevoolu jätkumine elutähtsatesse
organitesse.
Ravimi toime on võrdväärne mõlemal sugupoolel ja igasuguses vanuses. Sarnaselt teistele AKE
inhibiitoritele on ka enalaprilaat monoteraapiana efektiivne umbes 60% patsientidest. Koos soolavaese
dieedi ja/või diureetikumidega tõuseb efektiivsus umbes 90%-ni. Ravim ei mõjuta glükoosi,
lipoproteiinide, kusihappe ega kolesterooli ainevahetust. Ravimit võib manustada ka patsientidele,
kellel lisaks hüpertensioonile esinevad diabeet või krooniline obstruktiivne kopsuhaigus, stenokardia
või südame paispuudulikkus. Kuna ravim elimineerub neerude kaudu, tuleb neerupuudulikkusega
patsientidel annuseid korrigeerida.
Loomkatsed ja kliinilised uurigud inimestel on näidanud, et enalapriilil ja enalaprilaadil on
südamepuudulikkuse ja müokardiinfarktist tingitud vasaku vatsakese kahjustusega patsientidele
kasulik toime.
Enalaprilaatravi järel lähevad patsiendid üldiselt üle enalapriilravile, seetõttu võib eeldada ravimi head
talutavust, vererõhu pikaajalist kontrolli all hoidmist, neerufunktsiooni paranemist ja patsientide
elukvaliteedi paranemist.

5.2 Farmakokineetilised omadused

Enalaprilaat jaotub süstimise järel hästi peaaegu kõigisse organismi kudedesse. Ta on plasmast
detekteeritav veel kuni 96 tundi pärast süstimist. Jaotumise poolväärtusaeg on 4 tundi, maksimaalne
kontsentratsioon kujuneb vereplasmas 3...5 tunniga.
Seondumises angiotensiini konverteeriva ensüümiga esineb kaks faasi. Väikeste kontsentratsioonide
korral (alla 8 ng/ml) seondub enalaprilaat suure afiinsuse ja väikese mahtuvusega seondumiskohtadele,
kõige      tõenäolisemalt   tsirkuleeriva    angiotensiini     konverteeriva   ensüümiga.    Kõrgete
plasmakontsentratsioonide korral seondub enalaprilaat madala afiinsuse ja suure mahtuvusega
seondumiskohtadele, kõige tõenäolisemalt kudedes leiduva angiotensiini konverteeriva ensüümiga.
Loomkatsed ja inimestelt saadud kliinilised andmed näitavad, et angiotensiini konverteeriva
ensüümiga seondunud enalaprilaadi kogus on alati ühesugune ja ei sõltu annusest. Suuremate annuste
kasutamisel pikeneb küll angiotensiini konverteeriva ensüümi inhibeerimise kestus, kuid mitte
inhibeerimise intensiivsus.
Umbes 60% enalaprilaadist seondub vereplasma valkudega.
Madalas kontsentratsioonis (10 ng/ml) inhibeerib enalaprilaat efektiivselt angiotensiin II
formeerumist. Pikaajalisel kasutamisel on järgnevad enalaprilaadi annused eelnevaist pisut väiksema
efektiivsusega. Kõige tõenäolisemalt on selle nähtuse põhjuseks angiotensiini konverteeriva ensüümi
induktsioon, mitte tahhüfülaksia.
Eliminatsiooni peamine tee on renaalne, koosnedes nii glomerulaarfiltratsioonist kui ka
tubulaarsekretsioonist. Eliminatsioon on mitmefaasiline, see on seletatav enalaprilaadi tugeva
seondumisega seerumi angiotensiini konverteeriva ensüümiga. Enalaprilaadi renaalne kliirens on
8,1...9,5 l/t. Eliminatsiooni algfaasis on poolväärtusaeg umbes 11 tundi ja terminaalfaasis umbes 35
tundi. Eelneva neerukahjustusega patsientidel on enalaprilaadi eliminatsioon aeglustunud ning seetõttu
tuleb annuseid kohandada täpselt vastavalt neerufunktsioonile (vt Annustamine ja manustamisviis).
Kliinilist toimet täheldatakse 15 minuti möödumisel (kirjanduse andmetel vahemikus 5...30 minutit)
enalaprilaadi intravenoossest manustamisest. Maksimaalne hüpotensiivne toime ilmneb 4 tunniga,
toime kestab umbes 6 tundi. Järgneval süstimisel kumulatiivseid efekte hemodünaamikale ega
neurohormonaalsele talitlusele ei esine.
Maksakahjustuse ja südame paispuudulikkusega patsientidel võivad enalapriili biotransformatsioon ja
farmakokineetika häiritud olla. Need haigused ei oma aga mõju enalaprilaadi farmakodünaamikale ja
farmakokineetikale.
Mõningate uuringute andmetel on eakatel patsientidel enalaprilaadi renaalne kliirens väiksem ning on
vastavuses kreatiniini kliirensiga. Tundlikkus AKE inhibiitorite sh. enalaprilaadi suhtes on võrdväärne
kõigis vanusrühmades.
Loomkatsed ja uuringud inimestel viitavad võimalusel, et enalaprilaadi farmakokineetikat mõjutab
tõenäoliselt ka ööpäevane rütm.
Enalaprilaat on eriti afiinne neerukoe suhtes ja ta ei läbi hematoentsefaalbarjääri.
Enalaprilaat läbib platsentaarbarjääri ja eritub rinnapiima.
Enalaprilaati on võimalik vereringest eemaldada hemodialüüsi abil. Mõningate kirjandusandmete
põhjal on hemodialüüsil enalaprilaadi plasma kliirens 39 ml/min, teistel andmetel 62 ml/min.

5.3 Prekliinilised ohutusandmed

Erinevatel katseloomaliikidel teostatud toksikoloogilistes uuringutes on näidatud, et nii
enalapriilmaleaat kui enalaprilaat on ühekordse manustamise järgselt madala toksilisusega.
Enalapriilmaleaadi DL50 väärtus närilistel (hiirtel ja rottidel) oli suukaudsel manustamisel üle 2 g/kg
kohta (või pisut alla selle väärtuse). Koertel oli letaalne annus 250 mg/kg (isastel) ja 125 mg/kg
(emastel). DL50 väärtus närilistel intraperitoneaalse manustamise järgselt oli vahemikus 300…600
mg/kg, subkutaanse manustamise järgselt üle 1 g/kg ja intravenoosse manustamise järgselt ligi 900
mg/kg. Intraperitoneaalsel ja intravenoossel manustamisel oli enalaprilaat hiirtel mittetoksiline – DL50
väärtus oli >7 g/kg. DL50 väärtust rottidel intraperitoneaalse ja intravenoosse manustamise järgselt ei
ole määratud (>600 mg/kg).
Korduva toksilisuse uuirngutes osutus enalapriilmaleaaat madala toksilisusega aineks, kuid suurte
annuste pikaajaline kasutamine võib põhjustada neerufunktsiooni ja –morfoloogia muutuseid. KRKA
toodetava Enapi korduval intravenoossel ja intramuskulaarsel süstimisel ei avaldunud süsteemseid
toksilisi toimeid. Siiski esines Enap süstelahuse rühmas veidi rohkem paikseid kahjustusi (veresoonte
ja lihaste vigastusi) kui kontrollrühmas.
Reproduktiivsusuuringutes teratogeenset toimet ei ilmnenud, kuid katseloomadel esines fetotoksilisi
toimeid.
Enalapriilmaleaat ja enalaprilaat ei indutseerinud in vivo ega in vitro testides mutageensust.
Kartsinogeenset toimet ei ole täheldatud.

6. FARMATSEUTILISED ANDMED

6.1 Abiainete loetelu

Bensüülalkohol, naatriumkloriid, naatriumhüdroksiid, süstevesi.

6.2 Sobimatus

0,1 mg/ml amfoteritsiin B ja 1,25 mg/ml enalaprilaadi segamisel 5%-ses dekstroosi vesilahuses
moodustus lahuse säilitamisel temperatuuril 21 °C 4 tunni jooksul lahuses kihiline hõljuv hägu.
Täheldatud on ka kohest kristallilise sademe teket. See tekkis 4 tunni jooksul 1,25 mg/ml enalaprilaadi
ja 1 mg/ml fenütoiini segamisel 0,9% naatriumkloriidi lahuses.

6.3 Kõlblikkusaeg

3 aastat.

6.4 Säilitamise eritingimused

Hoida temperatuuril kuni 25 °C.

6.5 Pakendi iseloomustus ja sisu

1 ml ampullid, 5 tk pakendis.

6.6 Erihoiatused ravimi hävitamiseks

Erinõuded puuduvad.
Kasutamata ravim või jäätmematerjal tuleb hävitada vastavalt kohalikele seadustele.

7. MÜÜGILOA HOIDJA

KRKA, d.d., Novo mesto, Šmarješka cesta 6, 8501 Novo mesto, Sloveenia


8. MÜÜGILOA NUMBER

169297


9. ESMASE MÜÜGILOA VÄLJASTAMISE/MÜÜGILOA UUENDAMISE KUUPÄEV

9. mai 1997/7. märts 2008


10. TEKSTI LÄBIVAATAMISE KUUPÄEV

Ravimiametis kinnitatud märtsis 2008