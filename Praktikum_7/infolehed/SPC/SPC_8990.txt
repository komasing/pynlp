RAVIMI OMADUSTE KOKKUVÕTE

1. RAVIMPREPARAADI NIMETUS

Prostenoon-Geel 1 mg, emakakaelageel


2. KVALITATIIVNE JA KVANTITATIIVNE KOOSTIS

Geeli ühekordne annus 3 ml (3,5 g) sisaldab 1 mg dinoprostooni.
INN. Dinoprostonum

Abiainete täielik loetelu vt 6.1.


3. RAVIMVORM

Emakakaelageel kasutamiseks haigla tingimustes.
Läbipaistev, värvitu geel.

4. KLIINILISED ANDMED

4.1 Näidustused

Ebaküpse emakakaela ettevalmistamine enne sünnituse indutseerimist (ainult pikiseisus asuva
üksikloote korral). Emakakaela ettevalmistamine raseduse katkestamiseks meditsiinilistel näidustustel.

4.2 Annustamine ja manustamisviis
Prostenoon-Geel on pakitud steriilsesse süstlasse. Süstal sisaldab ühekordse annuse (1 mg)
dinoprostooni. Geel manustatakse intratservikaalselt juurdelisatud steriilse kateetri abil steriilsuse
nõudeid järgides. Et vältida geeli väljavalgumist emakakaelakanalist peab patsient Prostenoon-Geeli
manustamise järel püsima lamavas asendis vähemalt 15 minutit. Juhul kui algannusega ei saavutata
soovitud tulemust, võib manustamist korrata. Soovitatav kordusannus on 0,5 mg dinoprostooni 6 tunni
möödumisel esimesest manustamisest. Lisaannuse vajadus ja intervall oleneb patsiendi seisundist.
Soovitatav kumulatiivne annus 24 tunni kohta on 1,5 mg dinoprostooni. Tuleks vältida Prostenoon-
Geel 1 mg’i manustamist emakakaela sisesuudmest kõrgemale.

4.3 Vastunäidustused

Ülitundlikkus dinoprostooni või ravimi ükskõik millise abiaine suhtes.
Dinoprostooni geeli ei soovitata kasutada järgmistel juhtudel:
1. Kui oksütotsiinisarnased ained on vastunäidustatud või kui emaka pikaajalised kontraktsioonid on
vastunäidustatud:
- nt keisrilõike või ulatusliku emakaoperatsiooni anamneesiga patsiendid;
- loote pea ja ema vaagna mõõtmete sobimatus;
- loote vale asetsus;
- kahtlustatav või diagnoositud loote distress-sündroom;
- varasem sünnitus oli komplitseeritud või traumaatiline;
- korduvsünnitaja (rohkem kui viis ajalist sünnitust).
2. Lootekestad on purunenud.
3. Vaagnapõletikega patsiendid, kui eelnevalt pole alustatud adekvaatset ravi.
4. Platsenta eesasetsus või selle kahtlustus või rasedusaegsed ebaselge põhjusega vaginaalsed
verejooksud.
5. Aktiivne südame-, kopsu-, neeru- või maksahaigus.

4.4 Hoiatused ja ettevaatusabinõud kasutamisel

Preparaati ei ole soovitav manustada patsientidele, kellel on eelnevalt täheldatud emaka
hüperaktiivsust, tehtud keisrilõige või mõni muu emakaoperatsioon, on olnud komplitseeritud või
traumaatiline sünnitus, samuti ei soovitata korduvsünnitajatele, kellel on olnud kuus või enam
rasedust.
Glaukoomi, epilepsia, kõrgenenud silmasisese rõhu, astma või astma esinemise korral anamneesis,
samuti maksa- ja neerufunktsiooni häirete või südame-veresoonkonna haiguste korral tuleb
Prostenoon-Geeli 1 mg’i kasutada ettevaatusega.
35-aastastel või vanematel naistel, kellel on olnud rasedusaegseid tüsistusi ja gestatsiooniaeg on üle 40
nädala, on sünnitusjärgse intravaskulaarse koagulatsiooni suurenenud risk. Nimetatud faktorid võivad
suurendada ka teisi sünnitegevuse indutseerimisega seotud riske (vt lõik 4.8). Seega tuleb nendel
naistel dinoprostooni kasutada äärmise ettevaatusega. Fibrinolüüsi tekke avastamiseks vahetult pärast
sünnitust tuleb rakendada vastavaid meetmeid.

4.5 Koostoimed teiste ravimitega ja muud koostoimed

Prostaglandiinid võivad tugevdada oksütotsiini toimet. Kui pärast Prostenoon-Geeli 1 mg’i
manustamist peaks ilmnema oksütotsiini kasutamise vajadus, tuleb patsienti hoolikalt jälgida.

4.6 Rasedus ja imetamine

Raseduse ajal võib nimetatud ravimi kasutamine esile kutsuda raseduse katkemise või
enneaegse sünnituse.

4.7 Toime reaktsioonikiirusele

Ei ole kohaldatav.

4.8 Kõrvaltoimed

Prostenoon-Geel 1 mg’i ekstraamniaalsel manustamisel võib tekkida emaka hüperaktiivsus. Harvem
ebakorrapärased emaka kontraktsioonid koos loote südametoonide muutusega või ilma. Sageli
seedetrakti häired (iiveldus, oksendamine, kõhulahtisus),
kehatemperatuuri tõus,
seljavalud,
kuumatunne tupes,
ülitundlikkus ravimi suhtes; emaka ruptuur; südameseiskus.
Teised dinoprostooni kasutamisel esinenud kõrvaltoimed on toodud kõrvaltoime tõsiduse vähenemise
järjekorras:
kopsu/amniootilise vedeliku emboolia;
platsenta irdumine;
surnultsünd, vastsündinu surm;
emaka hüperkontraktiilsus või hüpertoonus;
loote distress;
hüpertensioon (emapoolne);
bronhospasm/astma;
kiire emakakaela laienemine;
palavik; lööve.
Prostaglandiin E2 kasutamisel sünnitegevuse esilekutsumiseks on täheldatud järgmisi kõrvaltoimeid:
emaka hüperkontraktiilsus koos loote bradükardiaga või ilma ning madala Apgariga vastsündinud.
Dinoprostooni abil esilekutsutud sünnitusel suureneb sünnitusjärgse intravaskulaarse koagulatsiooni
risk (vt lõik 4.4)

4.9 Üleannustamine

Prostenoon-Geel 1 mg on pakitud ühekordse annusena, seetõttu võivad üleannustamise sümptomid
ilmneda ainult patsiendi ülitundlikkuse tõttu. Võib tekkida emaka hüperaktiivsus, mida on võimalik
leevendada beeta-adrenomimeetikumide manustamisega. Kui need ei lõõgasta emakalihaseid ja loote
südametoonides ilmnevad muutused, on vajalik kohene sünnitus. Kestvate ja tugevate
kontraktsioonide korral tuleb arvestada emakarebendi võimalusega.


5. FARMAKOLOOGILISED OMADUSED

5.1 Farmakodünaamilised omadused

Farmakoterapeutiline grupp: Emakasse toimivad ained, prostaglandiinid; ATC-kood
G02AD02

Prostenoon-Geel 1 mg sisaldab dinoprostooni (prostaglandiin E2). Süsteemselt manustatuna võib
dinoprostoon mõjutada emakakaela seisundit (küpsust) ja emaka aktiivsust raseduse igal perioodil. Kui
emakakael ei ole küps, on see enamikul juhtudel saavutatav dinoprostooni intratservikaalse
manustamisega. Dinoprostooni toime algab 5…6 tundi pärast manustamist. Harilikult ei kaasne
emakakaela “küpsemisega” emakalihaste stimulatsiooni, kuid mõnikord võivad vallanduda emaka
kontraktsioonid. Paikselt manustatuna ei mõjuta dinoprostoon emaka verevarustust, ega ka loote
verevarustust in utero.

5.2 Farmakokineetilised omadused

Prostaglandiin E2 poolväärtusaeg veres on alla 1 minuti ja selle esmasel metaboliidil alla 10 minuti.
Loomkatsete tulemused on näidanud, et vastava metaboliidi (15-keto-13,14-dihüdro-PGE2) aktiivsus
on umbes pool toimeaine aktiivsusest. Prostaglandiin E2 metaboliseerub kopsudes ja eritub
organismist uriiniga.

5.3 Prekliinilised ohutusandmed

Prekliiniliste andmete põhjal nähtub, et kui dinoprostooni kasutatakse vastavalt ettekirjutustele, ei oma
ta mutageenset, teratogeenset ega kantserogeenset toimet.


6. FARMATSEUTILISED ANDMED

6.1 Abiainete loetelu

Ränidioksiid, propüleenglükool, glütseriin, etüülalkohol.

6.2 Sobimatus

Ei ole kohaldatav.

6.3 Kõlblikkusaeg
2 aastat.
6.4 Säilitamise eritingimused

Hoida külmkapis (2°C…8°C).

6.5 Pakendi iseloomustus ja sisu
Steriilne süstal ühekordse annuse Prostenoon-Geel 1 mg’iga (1 mg/3,5 g) ja steriilne kateeter.

6.6 Erihoiatused ravimi hävitamiseks ja käsitsemiseks

vt lõik 4.2


7. MÜÜGILOA HOIDJA

AS Kevelt
Teaduspargi 3/1
12618 Tallinn, Eesti


8. MÜÜGILOA NUMBER

134696


9. ESMASE MÜÜGILOA VÄLJASTAMISE/MÜÜGILOA UUENDAMISE KUUPÄEV

22.07.1996/17.08.2001/25.08.2006


10. TEKSTI LÄBIVAATAMISE KUUPÄEV

07.02.2006

Ravimiametis kinnitatud augustis 2011.