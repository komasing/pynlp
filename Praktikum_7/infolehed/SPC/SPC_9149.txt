RAVIMI OMADUSTE KOKKUVÕTE


1.      RAVIMPREPARAADI NIMETUS

Depakine Chrono 300 mg, toimeainet prolongeeritult vabastavad tabletid
Depakine Chrono 500 mg, toimeainet prolongeeritult vabastavad tabletid


2.      KVALITATIIVNE JA KVANTITATIIVNE KOOSTIS

Üks Depakine Chrono 300 mg tablett sisaldab 199,8 mg naatriumvalproaati ja 87 mg valproehapet,
mis vastab 300 mg naatriumvalproaadile.
Üks Depakine Chrono 500 mg tablett sisaldab 333 mg naatriumvalproaati ja 145 mg valproehapet, mis
vastab 500 mg naatriumvalproaadile.

INN. Acidum valproicum

Abiainete täielik loetelu vt lõik 6.1.


3.      RAVIMVORM

Toimeainet prolongeeritult vabastav tablett.


4.      KLIINILISED ANDMED

4.1     Näidustused

Epilepsia.
Depakine Chrono’t kasutatakse järgmiste epilepsiavormide korral:
-       generaliseerunud epilepsia vormide ravi: absansid, müokloonilised krambid, toonilis-kloonilised
        krambid, atoonilised krambid, segatüüpi krambid.
-       partsiaalse epilepsia vormide ravi: lihtsad või komplekssed krambid, sekundaarse
        generaliseerumisega krambid, teatud sündroomid (West, Lennoxi-Gastaut’).

Bipolaarse meeleoluhäire puhul esineva mania episoodi ravi juhul, kui liitium on vastunäidustatud või ei
ole talutav. Pärast mania episoodi võib ravi jätkamist kaaluda nendel patsientidel, kes reageerisid ägeda
mania ravis valproaadile.

4.2     Annustamine ja manustamisviis

Annustamisel tuleb arvestada patsiendi iga ja kehakaalu, samuti individuaalset tundlikkust ravimile.
Tabletti saab poolitada, kuid ei tohi närida või purustada.
Enamikel juhtudel saavutatakse terapeutiline toime plasmakontsentratsioonil 40...100 mg/l (300...700
mikromooli/l). Optimaalne plasmakontsentratsioon varieerub sõltuvalt patsiendist ja tema seisundist.

Suukaudse ravi alustamine Depakine Chrono’ga
Patsientidel, kes samaaegselt teisi antiepileptilisi ravimeid ei kasuta, tuleb annuseid suurendada järk-
järgult 2...3-päevaste intervallidega, jõudes optimaalsete annusteni ligikaudu 1 nädalaga.

Patsientidel, keda eelnevalt ravitakse mõne teise antiepileptilise preparaadiga, tuleb ühelt ravimilt teisele
üle minna järk-järgult esimese ravimi annust vähendades ning teise ravimi annust suurendades ligikaudu 2

nädala vältel.

Ka teis(t)ele antiepileptilis(t)ele ravimi(te)le valproehappe lisamine, kui see on vajalik, peab toimuma järk-
järgult annuseid suurendades (vt lõik 4.5).

Epilepsia

Suukaudse ravi praktilised soovitused
Algannus on soovitatavalt 10...15 mg/kg päevas, mis enamuste 60...100 kg kehakaaluga patsientide puhul
vastab 2…5 (300 mg) või 1…3 (500 mg) tabletile päevas, mida suurendatakse järk-järgult optimaalse
annuseni.
Enamasti täiskasvanutel kehakaaluga 60 kuni 100 kg jääb optimaalne annus vahemikku 20...30 mg/kg, mis
vastab 4…10 (300 mg) või 2…6 (500 mg) tabletile päevas. Kui see ei ole siiski küllaldane haiguse
kontrollimiseks, võib annust suurendada. Patsiente tuleb hoolikalt jälgida, kui ületatakse annust 50 mg/kg.

Lapsed ja noorukid:
Lastel on tavaline annus 30 mg/kg päevas.
Alla 11. aastastel lastel on sobiv kasutada suukaudsetest ravimvormidest siirupit.


Bipolaarse meeleoluhäire puhul esineva mania episoodid:

Täiskasvanud
Ööpäevase annuse peab määrama ja iga patsiendi individuaalset ravi jälgima raviarst.
Soovitatav ööpäevane algannus on 750 mg. Ohutusprofiilist lähtuvalt on kliinilistes uuringutes
osutunud valproaadi sobivaks algannuseks ka 20 mg/kg. Toimeaine prolongeeritud vabanemisega
ravimvormi võib manustada üks või kaks korda ööpäevas. Annust tuleb suurendada nii kiiresti kui
võimalik väikseima terapeutilise annuseni, millega tagatakse soovitud kliiniline ravitoime. Päevaannus
tuleb kohandada kliinilise ravivastusega, et iga patsiendi korral kohandataks väikseimat efektiivset
annust.
Keskmised päevaannused varieeruvad vahemikus 1000…2000 mg valproaati. Patsiente, kes saavad
päevaannuseid, mis ületavad 45 mg/kg/päevas, tuleb hoolikalt jälgida.
Bipolaarse meeleoluhäire puhul esineva mania episoodide ravi peab olema individuaalselt kohandatud
kasutades väikseimat efektiivset annust.

Lapsed ja noorukid:
Depakine Chrono ohutust ja efektiivsust ei ole bipolaarse meeleoluhäire puhul esineva mania
episoodide ravis alla 18-aastastel patsientidel hinnatud.

4.3       Vastunäidustused

      •   Äge hepatiit
      •   Krooniline hepatiit.
      •   Raskekujuline hepatiit isiklikus või perekonnaanamneesis, eriti ravimitega seotud hepatiit.
      •   Ülitundlikkus naatriumvalproaadi suhtes.
      •   Hepaatiline porfüüria.

4.4       Hoiatused ja ettevaatusabinõud kasutamisel

Spetsiaalsed hoiatused
Maksafunktsiooni häired
Riskigrupid: harva on tekkinud ülirasket maksakahjustust, mis mõnikord on lõppenud surmaga. Kõige
suurema riskigrupi moodustavad kombineeritud antikonvulsiivset ravi saavad imikud ja alla 3 aasta
vanused väikelapsed raskekujuliste krambiseisunditega, eriti ajukahjustuse, vaimse arengupeetuse ja/või

kaasasündinud metaboolse või degeneratiivse haiguse olemasolul.
Üle 3 aasta vanustel lastel on maksakahjustuse tõenäosus juba oluliselt väiksem ja väheneb veelgi vanuse
suurenedes.
Enamikul juhtudest tekkis maksakahjustus ravi esimese 6 kuu jooksul.
Sümptomid: maksakahjustuse varasel diagnoosimisel on kliinilised sümptomid üliolulised. Eriti tuleb
silmas pidada järgnevaid seisundeid, mis võivad eelneda ikterusele (eriti riskigrupi patsientidel):
     • mittespetsiifilised ja tavaliselt ootamatult ilmnevad sümptomid, nt asteenia, isutus, letargia,
         uimasus, mõnikord koos korduva oksendamise ja kõhuvaluga;
     • krambihoogude taastekkimine, hoolimata adekvaatsest jätkuvast ravist.
Patsiente (laste puhul nende perekonda) tuleb instrueerida, et nad kirjeldatud sümptomite ilmnemisel
sellest koheselt arstile teataksid. Läbi tuleb viia patsiendi kliiniline läbivaatus ja teha maksafunktsiooni
testid.
Diagnoosimine: enne ravi alustamist ja ravi esimese 6 kuu jooksul tuleb regulaarselt kontrollida
maksafunktsiooni, sealhulgas määrata protrombiiniaega ja valgusünteesi. Protrombiiniaja lühenemisel alla
normi, eriti teiste patoloogiliste tulemuste samaaegsel esinemisel (fibrinogeeni- ja koagulatsioonifaktorite
sisalduse vähenemine, bilirubiinisisalduse suurenemine, transaminaaside aktiivsuse suurenemine) tuleb
Depakine-ravi katkestada.
Ettevaatusabinõuna on soovitatav katkestada salitsülaatide samaaegne manustamine, sest viimased
metaboliseeruvad samade maksaensüümide vahendusel.

Pankreatiit
Väga harva on esinenud raskekujulist pankreatiiti, mis on lõppenud surmaga. Risk on suurem väikelastel
ning vanuse kasvades see väheneb. Riskifaktoriteks võivad olla raskekujulised krambiseisundid, eelnev
neuroloogiline kahjustus või kombineeritud antikonvulsiivne ravi. Maksapuudulikkuse ja pankreatiidi
samaaegne esinemine suurendab letaalse lõppe riski.
Ägeda kõhuvaluga patsientidel tuleb koheselt teha meditsiiniline läbivaatus. Pankreatiidi korral tuleb ravi
valproaadiga lõpetada.

Enesetapumõtted ja suitsidaalne käitumine
Antiepileptilisi ravimeid erinevate näidustuste puhul kasutanud patsientidel on teatatud
enesetapumõtetest ja suitsidaalsest käitumisest. Randomiseeritud platseebokontrolliga uuringute meta-
analüüs näitas, et antiepileptikume kasutavate patsientide hulgas on suitsiidimõtete tekkimise ja
suitsidaalse käitumise risk vähesel määral suurenenud. Suitsiidimõtete ja suitsidaalse käitumise
tekkemehhanism naatriumvalproaati saavatel patsientidel ei ole teada, kuid olemasolevate andmete
põhjal ei saa seda riski ka välistada.

Seepärast tuleb patsiente jälgida enesetapumõtete ja suitsidaalse käitumise nähtude osas ning vajadusel
rakendada sobivat ravi. Patsiente (ning nende hooldajaid) tuleb teavitada, et enesetapumõtete või
suitsidaalse käitumise tekke korral peavad nad pöörduma arsti poole.

Fertiilses eas naised
Seda ravimit ei tohi fertiilses eas naised kasutada, v.a juhul, kui see on hädavajalik (nt situatsioonides,
kus muud ravid ei ole efektiivsed või ei ole talutavad). Seda tuleb hinnata enne Depakine Chrono
esmakordset väljakirjutamist või kui fertiilses eas naine plaanib rasedust. Depakine Chrono
kasutamisel fertiilses eas naistel tuleb kasutada efektiivset kontratseptsiooni.

Karbapeneemid
Valproaadi ja karbapeneemide kooskasutamine ei ole soovitatav (vt lõik 4.5).

Ettevaatusabinõud
Maksafunktsiooni teste tuleb teostada enne ravi alustamist (vt lõik 4.3) ning regulaarselt ravi esimese 6
kuu jooksul, eriti riskigruppi kuuluvate patsientide korral (vt lõik 4.4).
Sarnaselt teistele epilepsiaravimitele võib (eriti ravi alguses) valproaat põhjustada transaminaaside
aktiivsuse suurenemist plasmas, mis on sageli mööduva iseloomuga ja kliiniliste sümptomiteta. Sellistel

patsientidel soovitatakse maksafunktsiooni põhjalikumalt uurida (eriti määrata protrombiiniaeg). Kaaluda
võiks annuse vähendamist ja vajadusel teste korrata.

Enne ravi alustamist, enne operatsiooni või spontaanse verevalumi ning verejooksu tekke korral tuleb teha
vereanalüüs (vererakkude ja sh trombotsüütide arvu, veritsus- ning hüübivusaja määramiseks, vt lõik 4.8).

Süsteemse erütematoosse luupuse esinemisel tuleb tõsiselt kaaluda ravi kasu/kahju suhet, kuigi
immuunsüsteemi häireid on Depakine’i kasutamisel tekkinud üliharva.

Uureatsükli ensümaatiliste häirete korral võib valproaadi kasutamisel kujuneda hüperammoneemia.
Patsiente, kellel nimetatud metaboolset häiret kahtlustatakse, tuleb enne ravi alustamist vastavalt uurida.
Lastel, kelle anamneesis on seletamatud hepatodigestiivsed sümptomid (anoreksia, oksendamine,
tsütolüüsi juhtumid), letargia või kooma episoodid, vaimne puue või perekonnas esinenud vastsündinu-
või lapseea surmad, tuleb enne ravi algust naatriumvalproaadiga teostada ainevahetus uuringud, määrates
ammoniaagi seerumitaset tühjakõhu ja täiskõhu tingimustes.

Enne ravi alustamist tuleb hoiatada patsienti võimalikust kehakaalu tõusust ravi algul, soovitades erinevaid
võimalusi selle vältimiseks (vt lõik 4.8).

Alkoholi tarvitamine ravi ajal valproaadiga ei ole soovitatav.

Lapsed
Alla 3 aasta vanuste laste puhul on soovitatav kasutada monoteraapiat. Nimetatud patsientidel tuleb alati
arvestada Depakine’iga seonduvat maksakahjustuse või pankreatiidi riski ning enne ravi alustamist
hoolikalt kaaluda Depakine kasutamisega seotud kasu/kahju suhet. (vt lõik 4.4).
Alla 3 aasta vanustele lastele ei tohiks maksakahjustuse ohu tõttu samaaegselt ordineerida salitsülaate.

Neerupuudulikkus
Neerupuudulikkuse korral võib osutuda vajalikuks annuse vähendamine, sest vaba valproehappe
plasmasisaldus suureneb. Kuna ravimi plasmakontsentratsiooni monitoorimine võib olla eksitav, tuleb
annust kohandada kliinilisest vastusest lähtudes (vt lõik 5.2).

4.5     Koostoimed teiste ravimitega ja muud koostoimed

Valproaadi toime teistele ravimitele
Neuroleptikumid, MAO inhibiitorid, antidepressandid ja bensodiasepiinid. Depakine võib teiste
psühhotroopsete ravimite toimet potentseerida. Seetõttu tuleb nimetatud ravimeid üheaegselt saavaid
patsiente hoolikalt kliiniliselt monitoorida ning vajadusel korrigeerida raviannuseid.

Liitium. Depakine Chrono ei avalda toimet vere liitiumi tasemele.

Fenobarbitaal. Depakine suurendab fenobarbitaali plasmakontsentratsiooni (hepaatilise metabolismi
pärssimise kaudu), mistõttu võib nende ravimite kooskasutamisel tekkida unisus, eriti lastel. Patsiente
tuleb kliiniliselt monitoorida vähemalt 15 päeva jooksul kombineeritud ravi alustamisest ning unisuse
ilmnemisel fenobarbitaali annust vähendada.

Primidoon. Depakine suurendab primidooni plasmakontsentratsiooni, mis võib põhjustada primidooni
kõrvaltoimete ilmnemist (nt unisus). Kõrvaltoimed enamasti taanduvad ravi jätkamisel. Patsiendi kliiniline
jälgimine on vajalik eriti kombineeritud ravi alustamisel; vajadusel tuleb annuseid korrigeerida.

Fenütoiin. Kuigi valproaat vähendab fenütoiini totaalset plasmakontsentratsiooni, võib ta siiski põhjustada
fenütoiini üleannustamise sümptomaatikat, tõrjudes viimase välja sidumiskohtadelt plasmavalkudel ning
suurendades vaba fenütoiini sisaldust plasmas. Vajalik on patsiendi kliiniline jälgimine, eriti ravi alguses.
Fenütoiini plasmakontsentratsiooni monitoorimisel tuleb määrata selle vaba fraktsioon.

Karbamasepiin. Karbamasepiini ja valproaadi koosmanustamisel on ilmnenud karbamasepiini toksilisust,
kuna valproaat võib seda potentseerida. Patsiendi kliiniline monitoorimine on vajalik eriti kombineeritud
ravi alustamisel; vajadusel tuleb annuseid korrigeerida.

Lamotrigiin. Valproaat aeglustab lamotrigiini metabolismi ja pikendab poolväärtusaega peaaegu
kahekordseks. See koostoime võib suurendada lamotrigiini toksilisust, eriti tõsiste nahalöövete tekkimist.
Seetõttu on soovitatav kliiniline jälgimine ja vajadusel lamotrigiini annuse vähendamine.

Zidovudiin. Valproaat võib suurendada zidovudiini plasmakontsentratsiooni, ilmneda võivad viimase
toksilisuse nähud.

Felbamaat. Valproehape võib vähendada felbamaadi keskmist kliirensit kuni 16 %.

Teiste ravimite toime valproaadile
Antiepileptikumid, mis indutseerivad maksaensüüme (sh fenütoiin, fenobarbitaal, karbamasepiin),
vähendavad valproehappe plasmasisaldust. Kombinatsioonravi korral tuleb annuseid korrigeerida
vastavalt plasmakontsentratsioonide monitoorimise tulemusele.

Felbamaat vähendab valproehappe kliirensit 22%...50% ja seega suurendab valproehappe plasmasisaldust.
Valproaadi annust tuleb kontrollida.

Meflokiin kiirendab valproehappe metabolismi ja omab konvulsiivset toimet. Seetõttu kombinatsioonravi
võib esile kutsuda krampe.

Ulatuslikult plasmavalkudega seonduvate ravimite (nt atsetüülsalitsüülhape) ja valproehappe
koosmanustamisel võib suureneda valproaadi vaba fraktsiooni tase plasmas.

Vitamiin K-st sõltuvate antikoagulantide ja valproaadi koosmanustamisel tuleb hoolikalt jälgida
protrombiinitaset.

Tsimetidiini või erütromütsiiniga koosmanustamisel võib valproehappe plasmatase tõusta (hepaatilise
metabolismi aeglustumise tõttu).

Karbapeneemid (panipeneem, meropeneem, imipeneem…). Teatatud on valproehappe
plasmakontsentratsiooni vähenemisest 60%...100% 2 päeva jooksul, kui valproehapet on manustatud koos
karbapeneemidega. Kombinatsiooni kasutamisel on esinenud krampe. Plasmakontsentratsiooni kiire alguse
ja ulatusliku vähenemise tõttu tuleks vältida karbapeneemide manustamist valproehappega ravitavatele
patsientidele. Kui ravi nende antibiootikumidega ei ole välditav, tuleb ravi ajal hoolikalt jälgida
valproehappe plasmakontsentratsiooni.

Rifampitsiin võib langetada valproehappe taset vereseerumis, mistõttu terapeutiline toime kaob. Seepärast
võib rifampitsiiniga samaaegsel manustamisel vajalik olla valproaadi annuse kohandamine.

Muud koostoimed
Samaaegset valproaadi ja topiramaadi kasutamist on seostatud entsefalopaatia ja/või hüperammoneemilise
entsefalopaatiaga.

Üldiselt ei oma valproaat maksaensüüme indutseerivat toimet. Seega ei vähenda valproaat ka
hormonaalsete kontratseptiivide efektiivsust.

4.6     Fertiilsus, rasedus ja imetamine

Rasedus

Krampidega seotud risk
Raseduse ajal emal tekkinud toonilised-kloonilised krambid ja epileptiline seisund koos hüpoksiaga
kujutavad endast erilist ohtu ema ja loote elule.

Naatriumvalproaadiga seotud risk
Loomuuringutes hiirte, rottide ja küülikutega on tõestatud ravimi teratogeenne toime.
Võrreldes teatud teiste antiepileptiliste ravimitega on teatatud väärarendite suuremast esinemissagedusest
(sh neuraaltoru arenguhäired, näo düsmorfia, jäsemete malformatsioonid, kardiovaskulaarsed ja mitmeid
elundsüsteeme haaravad arenguhäired) lastel, kelle emad on epilepsia raviks raseduse ajal kasutanud
valproaati.
Mõned andmed kinnitavad seost emakasisese valproaadile eksponeerituse arengupeetuse (eriti verbaalse
IQ peetuse) tekkeriski vahel lastel, kelle emadel on epilepsia, mida ravitakse valproaadiga.
Arengupeetusega kaasnevad sageli malformatsioonid ja/või düsmorfia. Siiski on raske määratleda
põhjuslikku seost erinevate faktorite segunemise tõttu nagu ema või isa madal IQ, muud geneetilised,
sotsiaalsed ja keskkonna tegurid ning emal raseduseaegne vähene kontroll krampide üle.
Autismi spektri häiretest on teatatud lastel, kelle emad on raseduse ajal kasutanud valproaati.

Nii monoteraapia valproaadiga kui kombineeritud ravi valproaadiga on seatud väärarengute tekkeriskiga
raseduse ajal.
Teadaolevatel andmetel on kombineeritud antieptileptikud, sh valproaat seotud suurema riskiga
väärarenmgute tekkeks kui valproaat monoteraapiana.

Sellest tulenevalt peab arvesse võtma järgmisi soovitusi:
Seda ravimit ei tohi rasedad ja fertiilses eas naised kasutada, väljaarvatud juhul, kui see on
meditsiiniliselt hädavajalik (st situatsioonides, kus muud ravid ei ole efektiivsed või ei ole talutavad).
Seda tuleb hinnata enne Depakine Chrono esmakordset väljakirjutamist või kui fertiilses eas naine
plaanib rasedust. Fertiilses eas naised peavad ravi ajal kasutama tõhusaid kontratseptsiooni meetodeid.

Fertiilses eas naised
Fertiilses eas naisi peab põhjalikult informeerima valproaadi kasutamisest loodetava kasu ja võimaliku ohu
suhtest raseduse ajal.
Kui naine planeerib rasestuda või on rase, tuleb valproaatravi vajalikkust veekord kaaluda, olenemata
näidustusest:
- Bipolaarsete meeleoluhäirete korral tuleb kaaluda loobumist valproaadi kasutamisest ravi eesmärgil.
- Raseduse ajal ei tohi epilepsiaga patsiendid ravi valproaadiga lõpetada ilma kasu/riski suhte
    hindamiseta. Kui pärast põhjalikku eeldatava kasu ja võimalike ohtude kaalumist otsustatakse
    raseduse ajal valproaatraviga jätkata, soovitatakse kasutada väikseimat toimivat annust, jagatuna
    mitmeks manustamiskorraks. Eelistatud on toimeainet prolongeeritult vabastavad ravimvormid.
- Rasedust planeerivatele naistele tuleb juba enne rasestumist soovitada täiendavat foolhappe
    manustamist, mis vastavas annuses (5 mg päevas) võimaldab neuraaltoru defektide tekkeriski
    vähendada.
- Rakendada tuleb prenataalset monitooringut, jälgimaks loodet võimalike neuraaltoru ja muude
    arenguhäirete suhtes.

Vastsündinu riskid
Üksikjuhtudel on vastsündinul, kelle ema kasutas raseduse ajal valproaati, tekkinud hemorraagiline
sündroom. Hemorraagiline sündroom oli seotud hüpofibrinogeneemiaga, mis on ilmselt seotud
hüübimisfaktorite defitsiidiga. Kirjeldatud on ka afibrinogeneemiat, mis võib olla letaalne. Sündroomi
tuleb eristada fenobarbitaali ja ensüüminduktoritega seotud vitamiin K-st sõltuvate hüübimisfaktorite
puudulikkusega. Vastsündinul tuleb määrata fibrinogeeni, hüübivusteste ja trombotsüütide arvu.

Raseduse kolmandas trimestris valproaati kasutanud emade vastsündinutel on teatatud hüpoglükeemia
juhtudest.

Imetamine
Valproaadi eritumine rinnapiima on vähene (kontsentratsioon rinnapiimas on 1...10%
plasmakontsentratsioonist). Tuginedes kirjandusele ja kliinilistele uuringutele, on imetamine lubatud, sest
rinnapiimatoidul imikutel on täheldatud hematoloogilisi kõrvaltoimeid (vt lõik 4.8).

4.7     Toime reaktsioonikiirusele

Autojuhte ja masinatega töötajaid peab hoiatama, et ravim võib põhjustada unisust, eriti krambivastase
mitmikravi või kombinatsiooni korral bensodiasepiinidega (vt lõik 4.5).

4.8     Kõrvaltoimed

Kaasasündinud, perekondlikud ja geneetilised häired (vt lõik 4.6)

Vere ja lümfisüsteemi häired
Sageli esineb trombotsütopeeniat (vt lõik 4.4).
Harv (≥1/10 000 kuni <1/1000): pantsütopeenia, aneemia, leukopeenia.
Luuüdi puudulikkus, sh puhas erütrotsüütide aplaasia.
Agranulotsütoos.

Teatatud on isoleeritud fibrinogeeni taseme langusest ja protrombiiniaja pikenemisest, enamasti ilma
vastavate kliiniliste nähtudeta ning suurte annuste kasutamisel. Naatriumvalproaat omab inhibeerivat
toimet trombotsüütide agregatsiooni teise faasile (vt lõik 4.6).

Närvisüsteemi häired
Aeg-ajalt (≥1/1000 kuni <1/100): ataksia.
Väga harv (<1/10 000): mööduv dementsus koos pöörduva ajuatroofiaga.
Üksikjuhtudel stuupor ja letargia, mis on mõnikord viinud mööduva koomani (entsefalopaatia); need olid
kas isoleeritult või seoses ravi käigus suurenenud krampide esinemisega, ja need vähenesid ravi
katkestamisel või annuse vähendamisel. Sellised seisundid esinevad kõige sagedamini multiteraapiat
saavatel patsientidel (eriti fenobarbitaali või topiramaadiga) või naatriumvalproaadi annuse järsul
suurendamisel.
Isoleeritud pöörduv parkinsonism.
Mööduv ja/või annusest sõltuv posturaalne treemor ning somnolentsus.
Sageli tekib isoleeritud ja mõõdukas hüperammoneemia ilma maksafunktsiooni näitajate muutusteta, mis
ei vaja ravi katkestamist.
Teatatud on ka hüperammoneemiast, millega kaasnevad neuroloogilised häired. Sel juhul on vajalikud
edasised uuringud (vt lõik 4.4).
Sedatsioon.
Ekstrapüramidaalsed häired, mis võivad olla mittepöörduvad, sh pöörduv parkinsonism.

Kõrva ja labürindi kahjustused
Harv (<1/10 000): mööduv või püsiv kurtus.

Seedetrakti häired
Mõnel patsiendil tekib sageli ravi alguses iiveldus, ülakõhu valu ning kõhulahtisus, kuid need mööduvad
üldiselt paari päevaga ega vaja ravi katkestamist.
Väga harv (<1/10 000): pankreatiit, mõnikord letaalne (vt lõik 4.4).

Neerude ja kuseteede häired
Väga harv (<1/10 000): enurees.
Üksikjuhtudel on esinenud mööduv Fanconi sündroom, kuigi selle tekkemehhanism ei ole veel selge.

Naha ja nahaaluskoe kahjustused
Väga harv (<1/10 000): toksiline epidermaalne nekrolüüs, Stevensi-Johnsoni sündroom, polümorfne

erüteem, lööve.
Sageli on tekkinud mööduv ja/või annusest sõltuv alopeetsia.

Ainevahetus- ja toitumishäired
Väga harv (<1/10 000): hüponatreemia, antidiureetilise hormooni liignõristuse sündroom (SIADH).

Vaskulaarsed häired
Vaskuliit.

Üldised häired ja manustamiskoha reaktsioonid
Väga harv (<1/10 000): mõõdukad perifeersed tursed.
Kehakaalu tõus. Kuna see on riskifaktoriks polütsüstilisele munasarjasündroomile; tuleb patsiente
hoolikalt jälgida (vt lõik 4.4).

Immuunsüsteemi häired
Angioödeem, ravimlööve eosinofiilia ja süsteemsete sümptomitega (DRESS sündroom), allergilised
reaktsioonid.

Maksa ja sapiteede häired
Harv (≥1/10 000 kuni <1/1000): maksakahjustus (vt lõik 4.4).

Reproduktiivse süsteemi ja rinnanäärme häired
Amenorröa ja düsmenorröa.
Viljatus meestel.

Psühhiaatrilised häired
Segasusseisund.

4.9     Üleannustamine

Nähud ja sümptomid
Ägeda ulatusliku üleannustamise sümptomiteks võivad olla kooma, lihashüpotoonia, hüporefleksia, mioos,
hingamise pärssumine ning ainevahetuslik atsidoos.
Ulatusliku üleannustamise prognoos on tavaliselt soodne, kuid on esinenud ka surmajuhtumeid.
Sümptomid võivad indiviiditi varieeruda, ravimi väga suure plasmakontsentratsiooni korral võivad tekkida
krambid. On kirjeldatud ka ajutursega seotud koljusisese rõhu tõusu.

Ravi
Üleannustamise ravi on sümptomaatiline: maoloputus, kui ravimi sissevõtmisest on möödunud kuni
10...12 tundi, ning südametöö ja hingamisfunktsiooni monitoorimine.
Mõnedel juhtudel on edukalt kasutatud naloksooni. Ulatusliku üleannustamise korral on tulemuslikud
hemodialüüs ja hemoperfusioon.


5.      FARMAKOLOOGILISED OMADUSED

5.1     Farmakodünaamilised omadused

Farmakoterapeutiline grupp: Epilepsiavastased ained
ATC-kood: N03AG01

Valproaat avaldab oma farmakoloogilist toimet peamiselt kesknärvisüsteemis. Farmakoloogilistes
loomuuringutes on näidatud naatriumvalproaadi efektiivsust mitmetel epilepsia mudelitel
(generaliseerunud ja partsiaalsed krambihood). Ka inimestel on ravimi efektiivsus tõestatud mitmete

epilepsiavormide korral.

Valproaadi peamiseks toimemehhanismiks on impulsside võimendamine GABA-ergilises süsteemis.

5.2      Farmakokineetilised omadused

Naatriumvalproaat imendub kiiresti, maksimaalne plasmakontsentratsioon saabub 1...4 tunni pärast ja
püsib 4...14 tunni jooksul. Naatriumvalproaadi biosaadavus suukaudsel manustamisel on 85...100%.
Ravimi poolväärtusaeg on tavaliselt 8...20 tundi, kuid mõnel indiviidil võib ka olla tunduvalt pikem.
Neerufunktsioonihäired pikendavad ravimi poolväärtusaega. Poolväärtusaeg võib pikeneda kuni 60 tundi
alla kahekuulistel lastel, kuid vanematel lastel ja täiskasvanutel ta on sarnane.
Suukaudsel manustamisel kujuneb naatriumvalproaadi püsikontsentratsioon plasmas 3...5 päeva jooksul.
Kontsentratsioon tserebrospinaalvedelikus ulatub 10% plasmakontsentratsioonist.

Valproaat seondub ulatuslikult (90%) plasmavalkudega. Kõrge seonduvuse määr suurendab teiste
antiepileptiliste ravimitega (eriti fenütoiiniga) kliiniliselt oluliste koostoimete tekkimise riski. (vt lõik 4.5).
Tavaliselt terapeutilist efekti saavutatakse plasmakontsentratsioonil 300...700 mikromooli/l, kuid vajalikku
plasmakontsentratsioonimäära saab hinnata vaid arvestades kogu kliinilist pilti. (vt lõik 4.2).
Naatriumvalproaat eritub põhiliselt uriiniga pärast metaboliseerimist.
Depakine Chrono toimeainet prolongeeritult vabastavad tabletid tagavad Cmax madalamad väärtused ning
stabiilsema plasmakontsentratsiooni päeva jooksul võrreldes gastroresistentsete tablettidega.

5.3      Prekliinilised ohutusandmed

Täiendavad andmed puuduvad.


6.       FARMATSEUTILISED ANDMED

6.1      Abiainete loetelu

Depakine Chrono 300 mg toimeainet prolongeeritult vabastavad tabletid: etüültselluloos, hüpromelloos,
kolloidne ränihüdraat, naatriumsahhariin, polüakrülaat, makrogool 6000, talk, titaandioksiid.
Depakine Chrono 500 mg toimeainet prolongeeritult vabastavad tabletid: etüültselluloos, hüpromelloos,
kolloidne veevaba räni, kolloidne ränihüdraat, naatriumsahhariin, polüakrülaat, makrogool 6000, talk,
titaandioksiid.

6.2      Sobimatus

Ei ole kohaldatav.

6.3      Kõlblikkusaeg

3 aastat.

6.4      Säilitamise eritingimused

Hoida temperatuuril kuni 25°C.
Hoida originaalpakendis, niiskuse eest kaitstult.

6.5      Pakendi iseloomustus ja sisu

Depakine Chrono 300 mg: 100 tabletti polüpropüleenpurgis.
Depakine Chrono 500 mg: 30 tabletti polüpropüleenpurgis.

6.6     Erihoiatused ravimi hävitamiseks

Kasutamata ravim või jäätmematerjal tuleb hävitada vastavalt kohalikele seadustele.


7.      MÜÜGILOA HOIDJA

sanofi-aventis Estonia OÜ
Pärnu mnt. 139 E/2
11317 Tallinn
Eesti

8.      MÜÜGILOA NUMBRID

Depakine Chrono 300 mg: 151096
Depakine Chrono 500 mg: 151196


9.      ESMASE MÜÜGILOA VÄLJASTAMISE/MÜÜGILOA UUENDAMISE KUUPÄEV

25.10.1996//15.06.2007


10. TEKSTI LÄBIVAATAMISE KUUPÄEV

Ravimiametis kinnitatud mais 2011