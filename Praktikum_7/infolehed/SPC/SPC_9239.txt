RAVIMI OMADUSTE KOKKUVÕTE


1.    RAVIMPREPARAADI NIMETUS

Sanorin, 1 mg/ml ninatilgad, emulsioon


2.    KVALITATIIVNE JA KVANTITATIIVNE KOOSTIS

1 ml emulsiooni sisaldab 1 mg nafasoliinnitraati (vastab 0,76 mg nafasoliinile).
INN. Naphazolinum

Abiainete täielik loetelu vt lõik 6.1.


3.    RAVIMVORM

Ninatilgad, emulsioon.
Valge, loksutamisel kergesti homogeniseeritav emulsioon.


4.    KLIINILISED ANDMED

4.1   Näidustused

Nohu korral nina limaskesta turse vähendamine.

4.2   Annustamine ja manustamisviis

Täiskasvanud ja üle 15-aastased noorukid: mõlemasse ninasõõrmesse tilgutatakse 1…3 tilka kuni 3
korda ööpäevas. Üksikannuste manustamise vahele peab jääma vähemalt 4-tunnine intervall. Ravimit
tohib kasutada ainult lühikese aja vältel – mitte kauem kui 5 päeva.
Kui ninakinnisus on möödunud, võib ravi ka varem lõpetada. Uut ravikuuri tohib alustada alles pärast
mitmepäevast ravipausi.
Nina eesmise osa verejooksude korral asetatakse ninna ravimiga immutatud vatitampoon.

Kasutamisjuhend. Ravimit tilgutatakse ninasõõrmesse, pead samal ajal kergelt tahapoole kallutades.
Vasakusse ninasõõrmesse manustamisel on soovitatav pead veidi vasakule ning paremasse sõõrmesse
manustamisel veidi paremale kallutada.

4.3   Vastunäidustused

-     Ülitundlikkus toimeaine või ravimi ükskõik millise abiaine suhtes
-     alla 15-aastased patsiendid
-     rhinitis sicca.

4.4   Hoiatused ja ettevaatusabinõud kasutamisel

Raske südame-veresoonkonna haiguse (hüpertensiooni, südame isheemiatõve), ainevahetushaiguse
(diabeedi, hüpertüreoidismi), feokromotsütoomiga ning samaaegselt MAO inhibiitoreid või teisi
potentsiaalse hüpertensiivse toimega ravimeid kasutavatel patsientidel tuleb Sanorin’i emulsiooni
kasutada suure ettevaatusega.
Ettevaatlik tuleb olla ka üldanesteesia tegemisel, kui kasutusel on anesteetikumid, mis suurendavad
müokardi tundlikkust sümpatomimeetikumide suhtes (näiteks halotaan), aga samuti ravimi
kasutamisel bronhiaalastmaga patsientidel.
Vajalik on hoiduda ravimi pikaajalisest kasutamisest ja üleannustamisest. Nina limaskesta turset
alandavate ravimite pikaajalisel kasutamisel võib tekkida nina limaskesta turse ja sellele järgnev nina
limaskesta atroofia. Ravimit pikaajaliselt ja suurtes annustes kasutavaid patsiente tuleb hoolikalt
jälgida kardiovaskulaarsete ja neuroloogiliste kõrvaltoimete suhtes (südamepekslemine,
hüpertensioon, arütmia, peavalu, peapööritus, uimasus või unisus).

4.5   Koostoimed teiste ravimitega ja muud koostoimed

MAO-inhibiitorite, tritsükliliste antidepressantide või maprotiliini samaaegsel kasutamisel (isegi mõne
päeva jooksul pärast nende manustamist) võib tõusta vererõhk.

4.6   Rasedus ja imetamine

Puuduvad küllaldased andmed selle kohta, kas nafasoliin läbib platsentaarbarjääri või eritub
rinnapiima. Seetõttu tuleb enne ravimi kasutamist rasedatel või rinnaga toitvatel naistel hoolikalt
hinnata raviga seotud võimalikke ohtusid ja potentsiaalset kasu ning määrata ravimit ainult selgetel
näidustustel.

4.7   Toime reaktsioonikiirusele

Sanorin ei oma märkimisväärset toimet autojuhtimise ja masinate käsitsemise võimele.

4.8   Kõrvaltoimed

Soovitatud annustes on ravim üldiselt hästi talutav. Tundlikel patsientidel võivad tekkida
kõrvaltoimed:

Respiratoorsed, rindkere ja mediastiinumi häired:
Nasaalne kuivus

Väga harvadel juhtudel võib ravimi toime möödumisel tekkida intensiivne ninakinnisus.

Üksikjuhtudel võivad sümpaatiliste närvide ärrituse tulemusena tekkida süsteemsed toimed, näiteks:

Närvisüsteemi häired:
Närvilisus, peavalu, treemor

Südame häired:
Tahhükardia, palpitatsioonid

Vaskulaarsed häired:
Hüpertensioon

Naha ja nahaaluskoe kahjustused:
Higierituse suurenemine

Nimetatud toimed ilmnevad eelkõige üleannustamise korral. Seoses ravimi pikaajalise manustamisega
(kestusega üle 5 ööpäeva) või liiga sagedase manustamisega võib tekkida sõltuvus, millega kaasneb
üsna peatselt pärast manustamist tekkiv nina limaskesta turse. Pikaajalise manustamise tulemusel võib
tekkida ka limaskesta epiteelrakkude kahjustus, selle tulemusel häirub ripsmete tegevus ning kujuneb
välja limaskesta pöördumatu kahjustus (rhinitis sicca).

4.9   Üleannustamine

Preparaadi juhuslikul suukaudsel kasutamisel võivad tekkida süsteemsed kõrvaltoimed: närvilisus,
higierituse suurenemine, peavalu, treemor, tahhükardia, palpitatsioonid ja hüpertensioon.
Üleannustamise sümptomitena võivad esineda ka iiveldus, tsüanoos, palavik, spasmid, südameseiskus,
kopsuturse ja hingamisraskus ning psüühika häired. Tekkida võib ka kesknärvisüsteemi pärsitus koos
unisuse, kehatemperatuuri languse, bradükardia, higistamise, šokile kalduva hüpotensiooni,
hingamispeetuse ja koomaga.
Üleannustamise ravi on sümptomaatiline.
Üleannustamise risk on suurem lastel, sest nad on kõrvaltoimete suhtes tundlikumad kui täiskasvanud.


5.    FARMAKOLOOGILISED OMADUSED

5.1   Farmakodünaamilised omadused

Farmakoterapeutiline grupp: Sümpatomimeetikumid, ATC-kood: R01AA08

Farmakodünaamilised omadused ja toimemehhanism. Nafasoliin on sümpatomimeetikum, mis
stimuleerib otseselt alfa-adrenergilisi retseptoreid; beeta-adrenergilistesse retseptoritesse toimib ta
minimaalselt või ei toimi üldse. Toimides alfa-adrenergilistesse retseptoritesse, ahendab ravim
laienenud arterioole, vähendab limaskesta turset, põhjustab ninakäikude avanemise. Samal ajal
avanevad ka kõrvalurgete käigud ja kuulmetõrved. See võimaldab sekreedi äravoolu ning takistab
bakterite püsimajäämist.

Ravitoime ilmneb tavaliselt 5 minutit pärast manustamist ja kestab 4...6 tundi.

5.2   Farmakokineetilised omadused

Nafasoliinilahuse paiksel manustamisel imendub toimeaine täielikult. Kuigi suukaudsel manustamisel
imendub nafasoliin seedetraktist hästi, peroraalselt nafasoliinilahust ei manustata. Andmeid nafasoliini
jaotumise, metabolismi ja eritumise kohta inimestel ei ole.

5.3   Prekliinilised ohutusandmed

Puuduvad.


6.    FARMATSEUTILISED ANDMED

6.1   Abiainete loetelu

Boorhape,
Etüleendiamiin,
Tsetüülalkohol,
Metüülparabeen,
Eukalüptiõli,
Polüsorbaat 80,
Kolesterool,
Kerge vedel parafiin,
Puhastatud vesi.

6.2   Sobimatus

Ei ole teada.

6.3   Kõlblikkusaeg

4 aastat

6.4   Säilitamise eritingimused
Hoida temperatuuril kuni 25°C.
Hoida originaalpakendis, valguse eest kaitstult.
Mitte lasta külmuda.

6.5   Pakendi iseloomustus ja sisu

Pruunist klaasist ravimipudel koos tilgutiga, sisaldab pappkarbis pakendi infolehte. 10 ml lahust
pudelis.

6.6   Erihoiatused ravimi hävitamiseks ja käsitlemiseks

Erinõuded puuduvad.


7.    MÜÜGILOA HOIDJA

Teva Czech Industries s.r.o.
Ostravská 29
747 70 Opava - Komárov
Tšehhi Vabariik


8.    MÜÜGILOA NUMBER

361601


9.    ESMASE MÜÜGILOA VÄLJASTAMISE/MÜÜGILOA UUENDAMISE KUUPÄEV

19.10.2001/19.10.2011


10.   TEKSTI LÄBIVAATAMISE KUUPÄEV

Ravimiametis kinnitatud detsembris 2011