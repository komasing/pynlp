RAVIMI OMADUSTE KOKKUVÕTE


1.    RAVIMPREPARAADI NIMETUS

Marvelon, tabletid


2.    KVALITATIIVNE JA KVANTITATIIVNE KOOSTIS

Üks tablett sisaldab 150 mikrogrammi desogestreeli ja 30 mikrogrammi etünüülöstradiooli.
INN. Desogestrelum, Ethinylestradiolum

Abiaine: laktoos < 80 mg
Abiainete täielik loetelu vt lõik 6.1.


3.    RAVIMVORM

Tablett.

Tabletid on ümmargused, kaksikkumerad ja 6 mm diameetriga. Tablettide ühel küljel on märgistus TR
numbri 5 kohal ja teisel küljel märgistus Organon*.


4.    KLIINILISED ANDMED

4.1   Näidustused

Raseduse vältimine.

4.2   Annustamine ja manustamisviis

Kuidas Marvelon’i võtta
Tablette tuleb võtta pakendil märgitud järjekorras iga päev enam-vähem samal ajal, vajadusel koos
mõningase koguse vedelikuga. 21 järjestikuse päeva jooksul tuleb võtta iga päev 1 tablett. Iga järgmist
pakendit alustatakse pärast 7-päevast tabletivaba perioodi, mille jooksul tekib tavaliselt
menstruatsioonitaoline vereeritus. See algab tavaliselt 2...3. päeval pärast viimase tableti võtmist ning
ei pruugi lõppeda enne järgmise pakendiga alustamist.

Kuidas alustada Marvelon’i võtmist
Viimase kuu jooksul ei ole kasutatud hormonaalseid kontratseptiive
Tablettide võtmist tuleb alustada naise normaalse menstruaaltsükli esimesest päevast (st
menstruaalvereerituse esimene päev). Alustada võib ka tsükli 2...5. päeval, kuid tabletivõtmise
esimese tsükli esimese 7 päeva jooksul soovitatakse kasutada lisaks barjäärimeetodit.

Üleminek kombineeritud hormonaalselt kontratseptiivilt (kombineeritud suukaudne kontratseptiiv
(COC), vaginaalne rõngas või transdermaalne plaaster)
Eelistatult peaks naine alustama Marvelon’i võtmist päeval pärast eelnevalt kasutatud COC-i viimase
aktiivse (toimeainet sisaldava) tableti võtmist, kuid hiljemalt tavalisele tabletivabale või eelmise COC-
i platseebot sisaldava tableti perioodile järgneval päeval. Juhul, kui eelnevalt on kasutatud vaginaalset
rõngast või transdermaalset plaastrit, tuleks naisel alustada Marvelon’i võtmisega eelistatult rõnga või
plaastri eemaldamise päeval, kuid hiljemalt päeval, millal oleks pidanud vaginaalse rõnga või
transdermaalse plaastri uuesti paigaldama.

Kui naine on kasutanud eelnevat meetodit järjepidevalt ja korrektselt ning on veendunud, et ei ole
rase, on üleminek eelnevalt kasutatud kombineeritud hormonaalselt kontratseptiivilt lubatud vabalt
valitud tsükli päeval.
Eelnevalt kasutatud meetodi hormoonivaba perioodi ei tohi kunagi pikendada üle selle lubatud
kestuse.

Kõik rasestumisvastased vahendid (transdermaalne plaaster, tuperõngas) ei pruugi olla müügil kõigis
EL-i riikides.

Üleminek ainult gestageeni sisaldavalt meetodilt (ainult gestageeni sisaldav tablett e „minipill“,
süstitav ravim, implantaat) või gestageeni vabastavalt emakasiseselt süsteemilt (IUS)
Naine võib „minipillilt“ ümber lülituda suvalisel päeval (implantaadilt või IUS-lt selle eemaldamise
päeval, süstitavalt ravimilt päeval, millal järgmine süste peaks tehtama), kuid tal on soovitav kõigil
neil juhtudel kasutada lisaks barjäärimeetodit esimesel seitsmel tabletivõtmise päeval.

Esimesel trimestril tehtud abordi järgselt
Naine võib alustada koheselt tableti võtmist. Sel juhul ei ole tal vaja kasutada lisaks muid
rasestumisvastaseid meetmeid.

Sünnituse või teisel trimestril tehtud abordi järgselt
Informatsiooni imetamise kohta vt lõik 4.6.
Soovitav on alustada 21…28-ndal päeval pärast sünnitust või teise trimestri aborti. Kui alustatakse
hiljem, peab naisele soovitama lisaks kasutada barjäärimeetodit esimesel seitsmel tabletivõtmise
päeval. Kui seksuaalvahekord on siiski eelnevalt toimunud, tuleb enne COC-i kasutamise alustamist
välistada rasedus või oodata ära esimene menstruatsioon.

Võtmatajäänud (ununenud) tablettide korral
Kui kasutaja on tableti võtmisega hilinenud vähem kui 12 tundi, ei ole rasestumisvastane toime
vähenenud. Naine peab võtma tableti niipea, kui see talle meenub. Järgmised tabletid peaks võtma
tavalisel ajal.

Kui tableti võtmisega on hilinetud rohkem kui 12 tundi, võib rasestumisvastane toime olla
vähenenud. Võtmatajäänud tablettide korral tuleb toimida vastavalt kahele põhireeglile:
1. Tablettide võtmist ei tohi kunagi katkestada kauemaks kui seitsmeks päevaks.
2. Hüpotaalamus-hüpofüüs-munasarja telje adekvaatseks pärssimiseks on vajalik 7-päevane pidev
tablettide võtmine.
Sellest lähtudes kehtivad igapäevases praktikas järgmised soovitused:

1. nädal
Kasutaja peab võtma viimase võtmatajäänud tableti niipea, kui see talle meenub, isegi kui see
tähendab kahe tableti samaaegset võtmist. Seejärel tuleb jätkata tablettide võtmist tavalisel ajal.
Järgneva 7 päeva jooksul tuleb kasutada lisaks barjäärimeetodit (nt kondoomi). Kui seksuaalvahekord
leidis aset eelnenud 7 päeva jooksul, tuleb arvestada rasestumisvõimalusega. Mida rohkem tablette on
vahele jäänud ning mida lähemale jääb see tabletivabale perioodile, seda suurem on rasestumise oht.
2. nädal
Kasutaja peab võtma viimase võtmatajäänud tableti niipea, kui see talle meenub, isegi kui see
tähendab kahe tableti samaaegset võtmist. Seejärel tuleb jätkata tablettide võtmist tavalisel ajal. Kui
naine on enne esimest võtmata jäänud tabletti 7 päeva jooksul korralikult tablette võtnud, puudub
vajadus kasutada lisameetmeid raseduse vältimiseks. Kui see aga nii ei ole või kui võtmata on jäänud
rohkem kui 1 tablett, tuleks järgneva 7 päeva jooksul soovitada kasutada lisameetmeid raseduse
vältimiseks.
3. nädal
Rasestumisvastase toime usaldusväärsuse vähenemise risk on suur läheneva tabletivaba perioodi tõttu.
Rasestumisvastase kaitse vähenemist võib siiski vältida, kohandades tabletivõtmise graafikut. Järgides
ühte kahest järgnevast valikust ei ole vajadust kasutada lisameetmeid raseduse vältimiseks tingimusel,
et esimese tableti võtmatajäämisele eelneva 7 päeva jooksul on naine kõik tabletid võtnud korralikult.
Kui see aga nii ei ole, tuleks naisel soovitada järgida esimest soovitust ja kasutada ka järgneva 7 päeva
jooksul lisameetmeid.
1. Kasutaja peaks viimase võtmatajäänud tableti võtma niipea, kui see talle meelde tuleb, isegi kui see
tähendab kahe tableti samaaegset võtmist. Seejärel tuleb jätkata tablettide võtmist tavapärasel ajal.
Järgmise pakendiga tuleb alustada kohe pärast eelmise lõpetamist st kahe pakendi vahele ei jäeta
tabletivaba perioodi. Kasutajal ei ilmne menstruatsioonitaolist vereeritust tõenäoliselt enne teise
pakendi lõpetamist, kuid tal võib esineda määrivat veritsust või vaheveritsust tableti võtmise päevadel.
2. Naisele võib soovitada ka tablettide võtmise lõpetamist kasutusel olevast pakendist. Sel juhul peab
ta pidama 7-päevase tabletivaba perioodi, kaasa arvatud päevad, millal tal jäid tabletid võtmata.
Seejärel tuleb alustada järgmist pakendit.

Kui naisel jäi tablette võtmata ja sellele järgnevalt ei tekkinud esimese normaalse tabletivaba perioodi
jooksul menstruatsioonitaolist vereeritust, tuleb arvestada raseduse võimalusega.

Nõuanded seedetrakti häirete korral
Raskete seedetrakti häirete korral ei pruugi imendumine olla täielik ning lisaks tuleb kasutada
täiendavaid rasestumisvastaseid meetmeid.
Kui naine oksendab 3…4 tunni jooksul pärast tableti võtmist, tuleks kasutada samu soovitusi, mida
võtmatajäänud tablettide puhul (vt lõik 4.2). Kui naine ei taha oma senist tabletivõtmise graafikut
muuta, peaks ta võtma vajaliku(d) lisatableti(d) teisest pakendist.

Kuidas menstruatsiooni nihutada või edasi lükata
Menstruatsiooni edasilükkamine ei ole ravimi näidustus. Kui siiski erandjuhtudel on vaja
menstruatsiooni edasi lükata, peab naine jätkama uue Marvelon’i pakendiga ilma tabletivaba
perioodita. Tsüklit võib pikendada vastavalt soovile kuni teise pakendi lõppemiseni. Pikendatud tsükli
ajal võib esineda määrivat veritsust või vaheveritsust. Marvelon’i regulaarset võtmist jätkatakse
seejärel pärast tavalist 7-päevast tabletivaba perioodi.
Menstruatsioonitaolise vereerituse alguse nihutamiseks harjumuspäraselt skeemijärgselt nädalapäevalt
mõnele teisele päevale on soovitav eesseisvat tabletivaba perioodi lühendada nii mitme päeva võrra
kui ta soovib. Mida lühem on tabletivaba periood, seda suurem on menstruatsiooni vahelejäämise risk
ning määriva veritsuse või vaheveritsuse võimalus teise pakendi kasutamise ajal (sarnaselt
menstruatsiooni edasi lükkamisele).

4.3   Vastunäidustused

Kombineeritud suukaudseid kontratseptiive (COC) ei tohi kasutada ükskõik millise allpool loetletud
seisundi korral. Kui mõni neist seisunditest ilmneb esimest korda COC-i kasutamise ajal, peab ravimi
kasutamise otsekohe lõpetama.
•     Olemasolev venoosne tromboos või selle esinemine anamneesis (süvaveenide tromboos,
      kopsuemboolia).
•     Olemasolev arteriaalne tromboos (müokardiinfarkt, tserebrovaskulaarne atakk) või
      prodromaalseisundid (nt transitoorne isheemiline atakk, stenokardia) või nende esinemine
      anamneesis.
•     Teadaolev eelsoodumus venoosse või arteriaalse tromboosi tekkeks, nagu aktiveeritud proteiin
      C (APC) resistentsus, antitrombiin-III defitsiit, proteiin C defitsiit, proteiin S defitsiit,
      hüperhomotsüsteineemia ja antifosfolipiidi antikehad.
•     Hiljutine raske või anamneesis korduv migreen, mõlemad koldeliste neuroloogiliste
      sümptomitega (vt lõik 4.4).
•     Suhkurtõbi vaskulaarsete komplikatsioonidega.
•     Venoosse või arteriaalse tromboosi raske riskifaktori või mitme samaaegse riskifaktori
      esinemine võib samuti moodustada vastunäidustuse (vt lõik 4.4).
•     Pankreatiit või selle esinemine anamneesis, kui sellega kaasneb raske hüpertriglütserideemia.
•     Olemasolev raske maksahaigus või selle esinemine anamneesis, kuni maksafunktsiooni näitajad
      ei ole normaliseerunud.
•     Olemasolev maksakasvaja või selle esinemine anamneesis (hea- või pahaloomuline).
•     Teadaolev või kahtlustatav suguhormoonsõltuv (nt suguelundite või rinnanäärme)
      pahaloomuline kasvaja.
•     Endomeetriumi hüperplaasia.
•     Diagnoosimata vaginaalne verejooks.
•     Teadaolev või kahtlustatav rasedus.
•     Ülitundlikkus Marvelon’i toimeainete või ravimi ükskõik millise abiaine suhtes.

4.4   Hoiatused ja ettevaatusabinõud kasutamisel
Hoiatused
Kui esineb mõni allpool mainitud seisunditest/riskifaktoritest, tuleks kaaluda COC-i kasutamisest
saadava kasu ja võimaliku riski suhet igal üksikul juhul ning neid tuleb patsiendiga arutada, enne kui
ta otsustab seda kasutama hakata. Seisundi või riskifaktorite halvenemise, ägenemise või esmakordse
ilmumise korral peab naine pöörduma arsti poole. Arst peab otsustama, kas COC-i kasutamine tuleb
lõpetada.

1. Vereringehäired
•     Ükskõik millise kombineeritud suukaudse kontratseptiivi kasutamisega kaasneb venoossete
      trombembooliate (VTE) suurenenud risk võrreldes COC-i mittekasutamisega. VTE
      esinemissagedus arvatakse olevat 5…10 juhtu 100 000 fertiilses eas COC-i mittekasutava naise
      kohta. Suurenenud VTE risk on kõige suurem kombineeritud suukaudse kontratseptiivi
      kasutamise esimesel aastal. Rasedusega seotud VTE-sse haigestumise risk on hinnanguliselt 60
      juhtu 100 000 raseduse kohta. VTE on surmav 1…2% juhtudest.
•     Mõned epidemioloogilised uuringud on näidanud, et naistel, kes kasutavad suukaudseid
      kontratseptiive, mis sisaldavad etünüülöstradiooli, enamasti annuses 30 mikrogrammi ja
      progestiini nagu desogestreel esineb suurem VTE risk kui neil, kes kasutavad gestageen
      levonorgestreeli sisaldavaid suukaudseid kontratseptiive, mis sisaldavad vähem kui
      50 mikrogrammi etünüülöstradiooli.
•     Toodete, mis sisaldavad 30 mikrogrammi etünüülöstradiooli kombineerituna desogestreeli või
      gestodeeniga, üldine relatiivne VTE risk jääb hinnanguliselt vahemikku 1,5…2,0, võrreldes
      nendega, mis sisaldavad vähem kui 50 mikrogrammi etünüülöstradiooli ja levonorgestreeli.
      VTE esinemissagedus levonorgestreeli ja vähem kui 50 mikrogrammi etünüülöstradiooli
      sisaldavatel kombineeritud suukaudsetel kontratseptiividel on ligikaudu 20 juhtumit 100 000
      fertiilses eas naise kohta aastas. Marvelon’i puhul on esinemissagedus ligikaudu 30…40 juhtu
      100 000 fertiilses eas naise kohta aastas: st 10…20 lisajuhtu 100 000 fertiilses eas naise kohta
      aastas. Lisajuhtudest tuleneva suhtelise riski mõju on naistel suurim esimese aasta jooksul, mil
      nad alustavad kombineeritud suukaudsete kontratseptiivide kasutamist. Sellel ajal on kõikide
      kombineeritud suukaudsete kontratseptiivide VTE risk kõrgeim.
•     Venoosse trombemboolia riski suurendavad:
   - vanuse suurenemine;
   - häire esinemine perekonnaanamneesis (st venoosse trombemboolia esinemine õel-vennal või
      vanematel suhteliselt varases eas). Päriliku eelsoodumuse kahtlusel tuleb enne mistahes
      kombineeritud suukaudse kontratseptiivi kasutamise osas otsustamist naine suunata spetsialisti
      konsultatsioonile;
   - tüsedus (kehamassiindeks üle 30 kg/m2);
   - pikaajaline liikumatus, suurem kirurgiline protseduur, igasugune jalaoperatsioon või ulatuslik
      trauma. Neis olukordades on soovitav lõpetada COC-i kasutamine (enne suuremat operatsiooni
      vähemalt neli nädalat enne seda) ning seda jätkata mitte varem kui kaks nädalat pärast liikuvuse
      täielikku taastumist.
   - tõenäoliselt ka pindmise tromboflebiidi ja veenilaienditega. Puudub ühtne seisukoht nende
      seisundite võimaliku rolli kohta venoosse trombemboolia etioloogias.
•     COC-ide kasutamine üldiselt on seotud ägeda müokardi infarkti või insuldi suurenenud riskiga,
      mida tugevalt mõjutavad teised riskifaktorid (nt suitsetamine, kõrge vererõhk ja vanus) (vt ka
      allpool). Need juhtumid esinevad harva. Ei ole uuritud, kuidas Marvelon muudab ägeda
      müokardi infarkti riski.
•     Arteriaalsete trombemboolia komplikatsioonide risk kasvab seoses:
   - vanuse suurenemisega;
   - suitsetamisega (sagedasema suitsetamise ja suureneva vanusega kasvab risk veelgi, eriti üle
      35-aastastel naistel);
   - düslipoproteineemiaga;
   - tüsedusega (kehamassiindeks üle 30 kg/m2);
   - kõrgvererõhutõvega;
   - migreeniga;
   - südameklapi riketega;
   - atriaalse fibrillatsiooniga;
   - häire esinemisega perekonnaanamneesis (st arteriaalse tromboosi esinemine vendadel-õdedel
      või vanematel suhteliselt varases eas). Kui kahtlustatakse pärilikku eelsoodumust, peaks naine
                                                                                                   4
      pöörduma spetsialisti poole nõu küsimiseks enne mistahes hormonaalse kontratseptiivi
      kasutamist.
•     Äärmiselt harvadel juhtudel on COC-i kasutajatel tekkinud tromb ka teistes veresoontes nagu
      maksa-, soole-, neeru- või silma võrkkesta veenid ja arterid. Siiski puudub üksmeel selles, kas
      need haigusjuhud olid seotud COC-ide kasutamisega või mitte.
•     Venoosse või arteriaalse tromboosi sümptomiteks võivad olla ühepoolne jalavalu ja/või turse;
      järsku tekkiv tugev valu rinnus, mis võib kiirguda vasakusse kätte; järsku tekkiv õhupuudus;
      järsku tekkiv köha; igasugune ebatavalise iseloomuga, raske, püsiv peavalu; järsku tekkiv
      osaline või täielik nägemiskaotus; diploopia; ebaselge kõne või afaasia; pearinglus; kollaps,
      millega võivad kaasneda fokaalsed krambid; järsku tekkiv ühe kehapoole või -osa nõrkus või
      märkimisväärne tuimus; motoorsed häired; äge kõht. Ühe või mitme loetletud sümptomi
      esinemine võib olla põhjuseks, et Marvelon’i kasutamine koheselt lõpetada.
•     Muud haigusseisundid, mis võivad ennustada südame-veresoonkonna haiguse ilmnemist on
      suhkurtõbi, süsteemne erütematoosne luupus, hemolüütilis-ureemiline sündroom, krooniline
      põletikuline soolehaigus (Crohn’i tõbi või haavandiline koliit) ja sirprakuline aneemia.
•     Sünnitusjärgsel perioodil tuleb arvesse võtta trombemboolia suurenenud riski (vt lõik 4.6).
•     Migreenihoogude sagenemine või tugevnemine seoses COC-i kasutamisega (mis võib viidata
      tserebrovaskulaarse juhtumi tekkele) võib olla põhjuseks COC-i kasutamise kohesele
      lõpetamisele.
•     Biokeemilistest teguritest on päriliku või omandatud venoosse ja arteriaalse tromboosi teket
      soodustavateks teguriteks näiteks resistentsus aktiveeritud proteiin C suhtes,
      hüperhomotsüstineemia, antitrombiin-III puudulikkus, proteiin C puudulikkus, proteiin S
      puudulikkus, antifosfolipiid-antikehade (antikardiolipiin antikehad, luupuse antikoagulant)
      esinemine.
•     Riski/kasu hindamisel peab arst võtma arvesse, et seisundi adekvaatne ravi võib vähendada
      kaasuvat tromboosi riski ja et rasedusega seonduv risk on suurem kui COC-i kasutamisega
      seonduv.

2. Kasvajad
•     Epidemioloogilised uuringud on näidanud, et pikaajaline suukaudsete kontratseptiivide
      kasutamine on riskifaktoriks emakakaelavähi tekkimisel inimese papilloomviirusega (HPV)
      nakatunud naistel. Siiski on siiani selgusetu, millisel määral mõjutavad seda muud tegurid (nt
      erinevused seksuaalpartnerite arvus või rasestumisvastaste barjäärimeetodite kasutamises).
•     54 epidemioloogilise uuringu metaanalüüsis registreeriti, et samal ajal COC-e kasutavatel
      naistel esineb veidi suurem suhteline risk haigestuda rinnanäärmevähki (RR = 1,24). See
      suurenenud risk väheneb järk-järgult 10 aasta jooksul pärast COC-i kasutamise lõpetamist.
      Kuna rinnanäärmevähki esineb alla 40-aastastel naistel harva, siis ülemäärane rinnanäärmevähi
      diagnooside arv praeguste või hiljutiste COC-i kasutajate seas on väike, võrreldes
      rinnanäärmevähi üldise riskiga. Need uuringud ei anna tõendeid haigestumise põhjuslikkuse
      kohta. Suurenenud riski põhjuseks võib olla rinnanäärmevähi varasem diagnoosimine COC-i
      kasutajatel, COC-i bioloogilised toimed või mõlema kombinatsioon. COC-i kunagi kasutanute
      seas ei ole aga rinnanäärmevähk avastamise hetkel reeglina kliiniliselt nii kaugele arenenud kui
      nendel, kes ei ole kunagi COC-i kasutanud.
•     Harvadel juhtudel on COC-i kasutajatel teatatud healoomulistest maksakasvajatest ning veelgi
      harvem pahaloomulistest maksakasvajatest. Üksikjuhtudel on need kasvajad põhjustanud
      eluohtlikke kõhuõõnesiseseid verejookse. Kui COC-i kasutaval naisel esineb tugev valu
      ülakõhus, maksa suurenemine või kõhuõõnesisese verejooksu sümptomid, tuleb
      diferentsiaaldiagnostikas arvestada maksakasvaja võimalusega.

3. Muud seisundid
•    Hüpertriglütserideemiaga naistel või nendel, kellel see on perekonnaanamneesis, võib esineda
     COC-i kasutamise ajal suurem pankreatiidirisk.
•    Kuigi paljudel COC-i kasutavatel naistel on teatatud vererõhu vähesest tõusust, esineb kliinilise
     tähtsusega vererõhu tõusu harva. COC-i kasutamise ja kliinilise hüpertensiooni vahelist
     sõltuvust ei ole kindlaks tehtud. Siiski, kui COC-i kasutamise ajal tekib pikaajaline kliinilise
     tähtsusega hüpertensioon, on mõistlik COC-i kasutamine lõpetada ning ravida hüpertensiooni.
     Kui antihüpertensiivse raviga saavutatakse normotensiivsed väärtused, võib sobivuse korral
     COC-i tagasi kasutusse võtta.
•     Järgmiste seisundite tekkest või ägenemisest on teatatud nii COC-i kasutamisega kui ka
      rasedusega, kuid seost COC-i kasutamisega ei ole siiski tõestatud: ikterus ja/või sügelus, mis on
      seotud kolestaasiga; sapikivide moodustumine; porfüüria; süsteemne erütematoosne luupus;
      hemolüütilis-ureemiline sündroom; chorea Sydenham; rasedusherpes; otoskleroosist tingitud
      kuulmislangus; (pärilik) angioödeem.
•     Ägedate või krooniliste maksafunktsiooni häirete tekkimisel võib vajalikuks osutuda COC-i
      kasutamine katkestada kuni maksafunktsiooni näitajate normaliseerumiseni. Kolestaatilise
      ikteruse, mis esmalt tekkis raseduse või eelneval suguhormoonide kasutamise ajal, kordumine,
      nõuab COC-i kasutamise lõpetamist.
•     Kuigi COC-id võivad omada toimet perifeersele insuliiniresistentsusele ja glükoositaluvusele,
      puuduvad tõendid raviskeemi muutmise vajadusest COC-e kasutavatel diabeetikutel. Siiski
      tuleb COC-e võtvaid diabeediga naisi hoolikalt jälgida.
•     COC-ide kasutamisega on seostatud Crohni tõbe ja haavandilist koliiti.
•     Mõnikord võivad esineda kloasmid, eriti naistel, kellel on anamneesis raseduspigmentlaik.
      Kloasmide tekkele kalduvatel naistel tuleb COC-i kasutamise ajal hoiduda päikese ja
      ultraviolettkiirguse eest.
•     Marvelon sisaldab < 80 mg laktoosi tableti kohta. Harvaesineva päriliku galaktoositalumatuse,
      Lapp-laktaasi vaeguse või glükoosi-galaktoosi malabsorptsiooniga patsiendid peaksid seda
      arvesse võtma.
Kontratseptiivseid meetodeid valides tuleks kogu eelnevat informatsiooni arvesse võtta.

Meditsiiniline läbivaatus/konsultatsioon
Enne Marvelon’i esmakordset kasutamist või ravi taasalustamist tuleb koguda täiuslik meditsiiniline
anamnees (sh perekonnaanamnees) ja välistada rasedus. Juhindudes vastunäidustustest (vt lõik 4.3) ja
hoiatustest (vt lõik 4.4), tuleb mõõta vererõhku ja kliinilise näidustuse korral teostada füüsiline
läbivaatus. Naisel tuleb soovitada ka tähelepanelikult lugeda pakendi infolehte ning järgida antud
nõuandeid. Edasiste perioodiliste kontrolluuringute sagedus ja olemus peab põhinema kehtivatel
kliinilise praktika juhistel ning olema kohandatud individuaalselt igale naisele.

Naistele tuleb selgitada, et suukaudsed kontratseptiivid ei kaitse HIV-nakkuse (AIDSi) ega teiste
sugulisel teel levivate haiguste vastu.

Efektiivsuse vähenemine
COC-i efektiivsus võib väheneda tablettide võtmatajätmisega (vt lõik 4.2), seedetrakti häiretega (vt
lõik 4.2) või samaaegselt võetavate ravimitega (vt lõik 4.5).

Taimseid preparaate, mis sisaldavad naistepuna (Hypericum perforatum), ei tohiks kasutada
Marvelon’i võtmise ajal, kuna on risk plasma kontsentratsiooni ja Marvelon’i kliinilise toime
vähenemiseks (vt lõik 4.5).

Menstruaaltsüklit reguleeriva toime vähenemine
Kõigi COC-ide kasutamisel võib esineda ebaregulaarset veritsust (“määrimist” või vaheveritsust), eriti
kasutamise esimestel kuudel. Seetõttu omab ebaregulaarsete verejooksude hindamine mõtet alles
pärast umbes kolme tsükli pikkust adaptatiivset perioodi.

Kui ebaregulaarsed verejooksud jätkuvad või tekivad pärast eelnevaid regulaarseid menstruaaltsükleid,
tuleb kahtlustada mittehormonaalseid põhjusi, ning sobivate diagnostiliste meetmete abil välistada
pahaloomulisus ja rasedus. Nende hulka võib kuuluda küretaaž.

Mõnedel naistel võib tabletivabal perioodil vereeritust mitte esineda. Kui COC-i on manustatud
vastavalt juhistele (vt lõik 4.2), on ebatõenäoline, et naine on rasestunud. Kui aga enne esimest
ärajäänud menstruaalverejooksu ei võetud COC-i vastavalt nendele juhistele või kui ära on jäänud
kaks menstruaalverejooksu, tuleb enne COC-i kasutamise jätkamist välistada rasedus.

4.5   Koostoimed teiste ravimitega ja muud koostoimed

Koostoimed

Suukaudsete kontratseptiivide ja teiste ravimite koostoimete tagajärjeks võivad olla vaheveritsus ja/või
rasestumisvastase toime kadumine. Kirjanduse andmetel on esinenud järgmisi koostoimeid:
Maksa metabolism: koostoimed võivad tekkida ravimitega, mis indutseerivad maksa mikrosomaalseid
ensüüme ning mille tulemusena suureneb suguhormoonide kliirens (nt hüdantoiinid, barbituraadid,
primidoon, karbamasepiin, rifampitsiin ning võimalik, et ka okskarbasepiin, topiramaat, felbamaat,
ritonaviir, griseofulviin ja naistepuna sisaldavad preparaadid). Maksimaalset ensüümi induktsiooni ei
esine üldjuhul enne 2…3 nädalat pärast ravimi võtmise alustamist aga see võib püsida vähemalt 4
nädala jooksul pärast ravimi kasutamise lõpetamist.

Antibiootikumidega, nagu ampitsilliin ja tetratsükliinid, on samuti täheldatud rasestumisvastase toime
kadumist. See toimemehhanism ei ole selge.

Naised, keda ravitakse samaaegselt mõnega ülalmainitud ravimitest, peavad ajutiselt lisaks COC-ile
kasutama barjäärimeetodit või valima muu kontratseptsioonimeetodi. Koos mikrosomaalseid ensüüme
indutseerivate ravimitega tuleb barjäärimeetodit kasutada nimetatud ravimi samaaegse kasutamise ajal
ja 28 päeva jooksul pärast selle ärajätmist. Mikrosomaalseid ensüüme indutseerivate ravimite
pikaajalisel kasutamisel tuleks kaaluda mõne muu rasestumisvastase meetodi kasutamist. Naised, kes
saavad antibiootikumravi (välja arvatud rifampitsiini ja griseofulviini, mis toimivad samuti nagu
mikrosomaalsed ensüüme indutseerivad ravimid), peavad kasutama barjäärimeetodit veel kuni 7 päeva
pärast ravimi ärajätmist. Kui periood, mille jooksul kasutatakse barjäärimeetodit kestab kauem kui
COC-i tablettide pakendi lõpuni, tuleb järgmist COC-i pakendit alustada ilma tavalise tabletivaba
perioodita.

Suukaudsed kontratseptiivid võivad mõjutada teiste ravimite metabolismi. Plasma- ja
koekontsentratsioonid võivad vastavalt kas suureneda (nt tsüklosporiin) või väheneda (nt lamotrigiin).

Märkus: Võimalike koostoimete väljaselgitamiseks tuleb lugeda samaaegselt ordineeritavate ravimite
ravimi omaduste kokkuvõtet.

Laboratoorsed analüüsid
Kontratseptiivsete steroidide kasutamine võib mõjutada teatud laboratoorsete analüüside tulemusi, sh
maksa-, kilpnäärme-, neerupealiste- ja neerufunktsiooni biokeemilisi parameetreid, (transport)valkude,
nt kortikosteroide siduva globuliini plasmataset ja lipiidide/lipoproteiinide fraktsioone, süsivesikute
metabolismi ning verehüübivuse ja fibrinolüüsi parameetreid. Muutused jäävad üldiselt normi
piiridesse.

4.6   Rasedus ja imetamine

Marvelon ei ole raseduse ajal näidustatud.
Kui rasestumine toimub Marvelon’i kasutamise ajal, tuleb edasine ravimi manustamine lõpetada.
Siiski ei ole enamus epidemioloogilistest uuringutest näidanud, et enne rasedust COC-i kasutanud
naiste puhul esineks suurem vastsündinu sünnidefektide risk ja COC-ide tahtmatul manustamisel
raseduse varajases faasis ei ole täheldatud teratogeenseid toimeid.

COC-id võivad mõjutada imetamist, kuna nad võivad vähendada rinnapiima hulka ning muuta selle
koostist. Seetõttu ei tohiks üldjuhul COC-i kasutamist soovitada enne, kui laps on täielikult
rinnapiimast võõrutatud. Väikesed kogused kontratseptiivseid steroide ja/või nende metaboliite võivad
erituda rinnapiima, kuid puuduvad tõendid selle kohta, et need võiksid ohustada imiku tervist .

4.7   Toime reaktsioonikiirusele

Ei ole täheldatud toimet autojuhtimise ja masinate käsitsemise võimele.

4.8   Kõrvaltoimed

Võimalikud COC-i kasutamisega seotud kõrvaltoimed, millest on teatatud Marvelon’i või COC-ide
kasutajatel üldiselt on loetletud järgmises tabelis:

Organsüsteemi klass     Sage                     Aeg-ajalt               Harv
                                                 (≥ 1/1000 kuni          (≥1/10000 kuni
                        (≥ 1/100 kuni <1/10)
                                                 < 1/100)                < 1/1000)
Immuunsüsteemi                                                           Ülitundlikkus
häired
Ainevahetus- ja                                  Vedeliku peetus
toitumishäired
Psühhiaatrilised häired Depressiivne             Libiido vähenemine      Libiido suurenemine
                        meeleolu, meeleolu
                        muutused
Närvisüsteemi häired    Peavalu                  Migreen
Silma kahjustused                                                        Kontaktläätsede
                                                                         talumatus
Seedetrakti häired      Iiveldus, kõhuvalu       Oksendamine,
                                                 kõhulahtisus
Naha ja nahaaluskoe                              Lööve, urtikaaria       Nodoosne erüteem,
kahjustused                                                              multiformne erüteem
Reproduktiivse          Rindade valulikkus,      Rindade suurenemine     Vaginaalne eritis,
süsteemi ja             rindade hellus                                   rinnanäärmete eritis
rinnanäärme häired
Uuringud                Kehakaalu tõus                                   Kehakaalu langus


Kombineeritud suukaudseid kontratseptiive kasutavatel naistel on registreeritud ka mõningaid
kõrvaltoimeid, millede hulka kuuluvad venoossed trombemboolilised häired; arteriaalsed
trombemboolilised häired; kõrgvererõhutõbi; hormoon-sõltuvad kasvajad (nt maksakasvajad,
rinnanäärmevähk); kloasmid (vt lõik 4.4).

4.9   Üleannustamine

Puuduvad teated tõsistest kahjulikest toimetest üleannustamise tagajärjel. Võimalikeks sümptomiteks
sellisel juhul on iiveldus, oksendamine ja noortel tüdrukutel vähene vaginaalne verejooks. Antidooti ei
ole teada ning edasine ravi peab olema sümptomaatiline.


5.    FARMAKOLOOGILISED OMADUSED

5.1   Farmakodünaamilised omadused

Farmakoterapeutiline grupp: Gestageenid ja östrogeenid, nende püsivad kombinatsioonid
ATC-kood: G03AA09

COC-ide rasestumisvastane toime põhineb erinevate faktorite koostoimel, milledest kõige tähtsamaks
peetakse ovulatsiooni pärssimist ja muutusi emakakaelasekreedis. Peale rasestumise vältimise on
COC-idel oma negatiivsetele omadustele vaatamata (vt lõigud 4.4 ja 4.8) mitmeid positiivseid
omadusi, millest võib kasu olla rasestumisvastase meetodi valikul. Menstruaaltsükkel muutub
korrapärasemaks, menstruatsioon on sageli valutum ning veritsus vähesem. Viimane võib viia
rauapuuduse esinemissageduse vähenemiseni. Lisaks sellele on tõendeid rinnanäärmete fibroomide,
munasarja tsüstide, vaagna põletikuliste haiguste, emakavälise raseduse ning endomeetriumi- ja
munasarjavähi riski vähenemise kohta suurema annusega (50 mikrogrammi etünüülöstradiooli) COC-
ide kasutamise korral. Seda, kas see kehtib ka väiksema annusega COC-ide kasutamise korral, ei ole
veel selge.

5.2   Farmakokineetilised omadused
Desogestreel
Imendumine
Pärast Marvelon’i suukaudset manustamist imendub desogestreel kiiresti ja täielikult ning muundub
etonogestreeliks. Maksimaalne kontsentratsioon seerumis saabub ligikaudu 1,5 tunni pärast.
Biosaadavus on 62…81%.

Jaotumine
Etonogestreel seondub seerumi albumiini ja suguhormoone siduva globuliiniga (SHBG). Ainult
2…4% seerumis leiduva ravimi üldkontsentratsioonist esineb vaba steroidina, kusjuures 40…70%
seondub spetsiifiliselt SHBG-ga. Etünüülöstradiooli poolt indutseeritud SHBG taseme suurenemine
mõjutab plasmavalkudevahelist jaotumist, mis põhjustab SHBG-ga seotud fraktsiooni suurenemist ja
albumiiniga seotud fraktsiooni vähenemist. Desogestreeli näiv jaotusruumala on 1,5 l/kg.

Metabolism
Etonogestreel metaboliseeritakse täielikult teadaolevate steroidide metabolismi radade kaudu. Seerumi
metaboolne kliirens on ligikaudu 2 ml/min/kg. Samaaegselt manustatud etünüülöstradiooliga ei ole
avastatud mingeid koostoimeid.

Eliminatsioon
Etonogestreeli tase seerumis väheneb kahefaasiliselt. Lõpliku jaotusfaasi poolväärtusaeg on ligikaudu
30 tundi. Desogestreel ja selle metaboliidid erituvad uriini ja sapiga vahekorras 6:4.

Tasakaalukontsentratsiooni seisundid
Etonogestreeli farmakokineetikat mõjutab SHBG tase, mida etünüülöstradiool kolm korda suurendab.
Igapäevasel manustamisel tõuseb ravimi tase seerumis ligikaudu kahe- kuni kolmekordselt ning
saavutab tasakaalukontsentratsiooni ravitsükli teisel poolel.

Etünüülöstradiool
Imendumine
Pärast suukaudset manustamist imendub etünüülöstradiool kiiresti ja täielikult. Maksimaalne
kontsentratsioon seerumis saabub 1...2 tunni jooksul. Presüsteemse konjugatsiooni ja esmase
maksapassaaži metabolismi tulemusel on absoluutne biosaadavus ligikaudu 60%.

Jaotumine
Etünüülöstradiool seondub suures ulatuses, kuid mittespetsiifiliselt seerumi albumiinidega (ligikaudu
98,5%) ning indutseerib SHBG kontsentratsiooni suurenemist seerumis. Kindlaks tehtud näiv
jaotusruumala on ligikaudu 5 l/kg.

Metabolism
Etünüülöstradiool allub presüsteemsele konjugatsioonile nii peensoole limaskestas kui maksas.
Etünüülöstradiool metaboliseerub peamiselt aromaatse hüdroksüülimise kaudu, kuid moodustub suur
arv hüdroksüleeritud ja metüleeritud metaboliite, mis esinevad nii vabade metaboliitidena kui ka
konjugeerituna glükuroniidide ja sulfaatidega. Metaboolne kliirens on ligikaudu 5 ml/min/kg.

Eliminatsioon
Etünüülöstradiooli tase seerumis väheneb kahefaasiliselt, kusjuures lõpliku jaotusfaasi poolväärtusaeg
on ligikaudu 24 tundi. Muutumatul kujul etünüülöstradiool ei eritu; metaboliidid erituvad aga uriini ja
sapiga vahekorras 4:6. Metaboliitide eritumise poolväärtusaeg on ligikaudu üks ööpäev.

Tasakaalukontsentratsiooni seisundid
Tasakaalukontsentratsioon saavutatakse 3…4 päeva pärast, mil ravimi tase seerumis on 30…40%
võrra kõrgem kui üksikannuse korral.

5.3   Prekliinilised ohutusandmed

Prekliinilised andmed ei ole näidanud erilisi ohte inimestele, kui COC-e kasutatakse vastavalt
soovitustele. See põhineb korduvannuse toksilisuse, genotoksilisuse, kartsinogeense potentsiaali ja
reproduktsioonitoksilisuse konventsionaalsetel uuringutel. Siiski tuleb meeles pidada, et
suguhormoonid võivad soodustada teatud hormoonsõltuvate kudede ja kasvajate kasvu.
6.     FARMATSEUTILISED ANDMED

6.1    Abiainete loetelu

Kolloidne ränidioksiid, veevaba
Laktoosmonohüdraat
Kartulitärklis
Povidoon
Steariinhape
All-rac-alfa-tokoferool

6.2    Sobimatus

Ei ole kohaldatav.

6.3    Kõlblikkusaeg

3 aastat.

6.4    Säilitamise eritingimused

Hoida temperatuuril kuni 30°C.
Hoida originaalpakendis, valguse ja niiskuse eest kaitstult.

6.5    Pakendi iseloomustus ja sisu

PVC/alumiinium-blister, mis on pakendatud lamineeritud alumiiniumtaskusse.

Igas blistris 21 tabletti.
Pakendis 21, 3x21 või 6x21 tabletti.

6.6    Erihoiatused ravimi hävitamiseks

Erinõuded puuduvad.
Kasutamata ravim või jäätmematerjal tuleb hävitada vastavalt kohalikele seadustele.


7.     MÜÜGILOA HOIDJA

N.V. Organon
Kloosterstaat 6
P.O.Box 20
5340 BH Oss
Holland


8.     MÜÜGILOA NUMBER

211398


9.     ESMASE MÜÜGILOA VÄLJASTAMISE/MÜÜGILOA UUENDAMISE KUUPÄEV

04.09.1998/22.08.2008


10.    TEKSTI LÄBIVAATAMISE KUUPÄEV
Ravimiametis kinnitatud augustis 2010