RAVIMI OMADUSTE KOKKUVÕTE


1. RAVIMPREPARAADI NIMETUS

SOLPADEINE, 500mg/8mg/30mg tabletid,


2. KVALITATIIVNE JA KVANTITATIIVNE KOOSTIS

Üks tablett sisaldab paratsetamooli 500 mg, kodeiinfosfaathemihüdraati 8 mg ja kofeiini 30 mg.

INN. Paracetamolum, codeinum, coffeinum

Abiainete täielik loetelu vt lõik 6.1.


3. RAVIMVORM

Tablett.

Valge, kapslikujuline tablett, mille ühel küljel on märgistus „Solpadeine“.


4. KLIINILISED ANDMED

4.1 Näidustused

Mõõdukas valu.

4.2 Annustamine ja manustamisviis

Suukaudseks manustamiseks.

Täiskasvanud (k.a eakad patsiendid) ja üle 12-aastased lapsed:
2 tabletti sisse võtta 3...4 korda päevas vastavalt vajadusele. Annust ei tohi võtta sagedamini kui 4 tunni
möödudes. Mitte ületada annust 8 tabletti (4000 mg paratsetamooli/240 mg kofeiini/64 mg kodeiini) 24 tunni
jooksul.
Mitte võtta ravimit kauem kui 7 päeva ilma arstiga konsulteerimata.
Mitte võtta Solpadeine’i koos teiste ravimitega, mis sisaldavad paratsetamooli või kodeiini.

Lapsed:
Ei ole näidustatud alla 12-aastastele lastele.

4.3 Vastunäidustused

Teadaolev ülitundlikkus paratsetamooli, kodeiini, kofeiini või ravimi ükskõik millise abiaine suhtes.
Kodeiin on vastunäidustatud astma, hingamisdepressiooni, peatraumade, koljusisese rõhu tõusu, sapiteede
operatsioonide järgsete seisundite korral. Paratsetamool on vastunäidustatud maksapuudulikkuse korral.

4.4 Hoiatused ja ettevaatusabinõud kasutamisel

Ettevaatust neerupuudulikkuse korral.
Üleannustamise oht on suurem alkoholist põhjustatud mittetsirrootilise maksakahjustusega patsientidel.
Ettevaatusega tuleb ravimit manustada patsientidele, kelle seisund võib halveneda opioidide kasutamisel.
Erilist tähelepanu nõuavad eakamad patiendid, kes saavad samaaegselt antidepressante, kellel on prostata
hüpertroofia ja kellel on põletikulised või obstruktiivsed soolehaigused ning kes on seega eriti tundlikud
kesknärvisüsteemis ja seedetraktis avalduvatele toimetele.
Patsiendid, kellel on tehtud koletsüstektoomia, peaksid enne SOLPEDEINE tablettide tarvitamist
konsulteerima arstiga, kuna mõnedel patsientidel võib tekkida äge pankreatiit.
Ülemäärane kohvi või tee tarbimine koos SOLPEDEINE’ga võib tekitada ärrituvust ja pingetunnet.
Mitte ületada ettenähtud annust.
Patsiendid peavad vältima paratsetamooli sisaldava mitme erineva ravimi samaaegset kasutamist.
Kui sümptomid püsivad, peab arstiga nõu pidama.
Kodeiini sisaldavate analgeetikumide liigne kasutamine (kas üle 3 päeva ja/või soovitatavaid annuseid
ületavates annustes) võib viia sõltuvuse tekkimiseni, sealhulgas ärajätusümptomid ravi järsul katkestamisel.
CYP2D6 väga kõrge aktiivsusega isikutel esineb morfiinimürgistuse oht.
Ligikaudu 1...10%-l heledanahalistest inimestest on ensüümi CYP2D6 aktiivsus väga kõrge (nö ülikiired
metaboliseerijad); neil tekib suuremas koguses aktiivseid metaboliite (nt morfiini) ka terapeutilise annuse
kasutamisel. Ühel juhul kodeiini terapeutilise annuse kasutamise järgselt on teatatud morfiinimürgistusest.
Samaaegse neerukahjustuse korral on mürgistusoht veelgi suurem. Morfiinimürgistuse nähtude kohta vt lõik
4.9
Ühel juhul on teatatud surmaga lõppenud morfiinimürgistusest imikul, kelle ema oli nö ülikiire
metaboliseerija ja võttis kodeiini terapeutilisi annuseid (vt lõik 4.6).

4.5 Koostoime teiste ravimitega ja muud koostoimed

Metoklopramiid ja domperidoon võivad paratsetamooli imendumist kiirendada ja kolestüramiin võib seda
aeglustada.
Paratsetamooli pikaajalisel kasutamisel võib koos suurenenud veritsemisohuga ka varfariini ja teiste
kumariinitüüpi antikoagulantide toime suureneda. Lühiajalisel manustamisel seda toimet ei ole.
Samaaegne kasutamine ravimitega, mis põhjustavad maksa ensüümide induktsiooni, nt teatud uinutid ja
antiepileptikumid (fenobarbitaal, fenütoiin, karbamasepiin), samuti rifampitsiin, võib põhjustada
maksakahjustust muidu kahjutute paratsetamooliannuste juures.
Paratsetamooli ja klooramfenikooli samaaegsel manustamisel võib klooramfenikooli eritumine oluliselt
aeglustuda ning selle toksilisus suureneda.
Paratsetamooli ja zidovudiini samaaegne tarvitamine suurendab neutropeenia tekke ohtu. Seetõttu tuleks
paratsetamooli kasutada samaaegselt zidovudiiniga vaid arsti nõuandel.
Kodeiini tuleb anda ettevaatusega patsientidele, kes kasutavad MAO inhibiitoreid, kuna MAO inhibiitorite
ja kodeiini koostoime võib põhjustada serotoniini sündroomi. Kodeiin võib suurendada KNS-i pärssivat
toimet, sh alkoholi, anesteetikumide, uinutite, rahustite, tritsükliliste antidepressantide ja fenotiasiidide
toimet. Näidustatud annuste kasutamisel on sellised koosmõjud siiski kliiniliselt vähe olulised.

4.6 Rasedus ja imetamine

Rasedus
Raseduse ajal peab vältima SOLPEDEINE tablettide kasutamist ilma arstiga eelnevalt konsulteerimata. Kui
lapseootel ema tarvitab SOLPEDEINE tablette sünnituse ajal, võib vastsündinul ilmneda respiratoorne
depressioon.
Paratsetamooli, kofeiini ja kodeiini kombinatsiooni kasutamise ajal tekkivaid kõrvalmõjusid loote arengule
raseduse ajal ei ole uuritud.
Paratsetamooli ja kofeiini sisaldavat ravimit ei ole soovitav raseduse ajal võtta võimaliku suurenenud
abordiohu tõttu, mis on tingitud kofeiini toimest.
Imetamine
Kodeiini sisaldavaid ravimeid ei tohi imetamise ajal tarvitada ilma arsti korralduseta.
Kodeiin eritub rinnapiima väheses koguses ning terapeutiliste annuste kasutamisel on toime imikule üldjuhul
ebatõenäoline. Arvestada tuleb sellega, et kodeiini aktiivsete metaboliitide (nt morfiini) teke on indiviiditi
väga erinev (vt lõik 4.4). Imetavatel emadel, kes on kodeiini ülikiired metaboliseerijad, võib morfiinisisaldus
vereseerumis ja rinnapiimas olla oodatust suurem. Morfiini toksilisus võib põhjustada imikutel ülemäärast
unisust, hüpotooniat, imemis- või hingamisraskust, raskel juhul hingamispeetust ja surma. Ühel juhul on
teatatud surmaga lõppenud morfiinimürgistusest imikul, kelle ema oli nö ülikiire metaboliseerija ja kasutas
kodeiini terapeutilisi annuseid.
Kui arst peab siiski vajalikuks ravi kodeiiniga, tuleb kasutada kõige väiksemat efektiivset annust võimalikult
lühikese aja jooksul. Imetavatele emadele tuleb selgitada, et nad jälgiksid ravi ajal imikut tähelepanelikult
morfiini toksilisuse nähtude ja sümptomite suhtes (nt ülemäärane unisus või sedatsioon, imemisraskused ja
lihastoonuse langus). Emad peavad pöörduma arsti poole otsekohe, kui täheldavad lapsel selliseid
sümptomeid või nähte.
Kofeiinisisaldus rinnapiimas võib avaldada rinnapiima saavatele imikutele stimuleerivat toimet, kuid
märkimisväärset toksilist toimet ei ole täheldatud.

4.7 Toime reaktsioonikiirusele.

Ravim võib kõrvaltoimena põhjustada pearinglust ja uimasust, mille puhul tuleb hoiduda autojuhtimisest ja
masinate käsitlemisest.

4.8 Kõrvaltoimed

Järgnevad kõrvaltoimed on ilmnenud turustamisjärgselt ja esinevad väga harva:

Paratsetamool:
Organsüsteem                                             Kõrvaltoime
Vere- ja lümfisüsteemi häired                            Trombotsütopeenia
Immuunsüsteemi häired                                    Anafülaksia
                                                         Ülitundlikkusreaktsioonid nahal, sealhulgas nahalööve,
                                                         angioödeem ja Stevensi-Johnsoni sündroom
Respiratoorsed, rindkere ja mediastiinumi häired         Bronhospasm patsientidel, kes on tundlikud aspiriinile
                                                         ja teistele MPVA-dele
Maksa ja sapiteede häired                                Maksafunktsiooni häired


Kofeiin:
Närvisüsteemi häired                                       Närvilisus
                                                           Uimasus
Kui määratud paratsetamooli ja kofeiini annusele tabletis lisandub ka toiduga/joogiga manustatud kofeiin,
võib suurem kofeiiniannus suurendada kofeiiniga seotud kõrvaltoimete esinemise riski, näiteks unetust,
rahutust, ärritatust, peavalu, seedetrakti häireid ja südamepekslemist.

Järgnevad kõrvaltoimed on ilmnenud turustamisjärgselt ja esinemissagedus on teadmata:
Kodeiin
Psühhiaatrilised häired                              Ravimsõltuvus võib ilmneda pärast kodeiini
                                                     pikaajalist kasutamist suurtes annustes.
Seedetrakti häired                                   Kõhukinnisus, iiveldus, oksendamine, düspepsia,
                                                     suukuivus, äge pankreatiit võivad tekkida
                                                     patsientidel, kellel varem on teostatud
                                                     koletsüstektoomia.
Närvisüsteemi häired                                 Segasusseisund, peavalu süvenemine ravimi
                                                     pikaajalisel tarvitamisel, uimasus
Naha ja nahaaluskoe kahjustused                      Sügelus, higistamine

4.9 Üleannustamine

Paratsetamool:
Sümptomid
Paratsetamooli üleannustamine võib põhjustada maksakahjustust.

Ravi
Vaatamata varajaste sümptomite puudumisele, tuleb patsiendid kiiresti suunata haiglasse arstliku järelvalve alla.
Pärast üleannustamist võib olla vajalik manustada metioniini või N-atsetüültsüsteiini.

Kofeiin:
Sümptomid
Kofeiini üleannustamine võib põhjustada ülakõhuvalusid, oksendamist, diureesi suurenemist, tahhükardiat või
südame arütmiat, KNS-i stimulatsiooni (unetust, rahutust, erutuvust, agitatsiooni, värinaid, treemorit ja tõmblusi).
Tähelepanu peab pöörama asjaolule, et kofeiini üleannustamisest põhjustatud kliiniliselt olulised sümptomid
viitavad ka manustatud paratsetamooli kogusest tulenevale tõsisele maksa toksilisele kahjustusele.

Ravi
Kindlat antidooti ei ole, kuid sümptomaatiliseks raviks kasutatatakse beetaadrenoretseptori antagoniste, mis
vähendavad kardiotoksilist toimet.

Kodeiin:
Sümptomid
Kodeiini üleannustamise esimesteks sümptomiteks on iiveldus ja oksendamine. Äge depression
hingamiskeskuses võib põhjustada tsüanoosi, hingamissageduse aeglustumist, uimasust, ataksiat, harvem
kopsuturset. Üleannustamisel võivad esineda pausid hingamises, mioos, krambid, kollaps ja uriinipeetus,
samuti on täheldatud histamiini vabanemist.

Ravi
Ravi on sümptomaatiline ja toetav, sh avatud hingamisteed ja eluliste näitajate monitoorimine kuni patsient
stabiliseerub. Kui täiskasvanud patsient on võtnud tunni aja jooksul rohkem kui 350 mg kodeiini või kui laps
on võtnud tunni aja jookusl kodeiini rohkem kui 5mg/kg kohta, on soovitav anda aktiveeritud sütt.
Kooma ja hingamisdepressiooni korral on näidustatud naloksoon. Patsienti tuleb jälgida vähemalt 4 tundi
pärast üleannustamist.


5. FARMAKOLOOGILISED OMADUSED

5.1 Farmakodünaamilised omadused

Farmakoterapeutiline grupp: Teised analgeetikumid ja antipüreetikumid, aniliidid
ATC-kood: N02BE94

Paratsetamool on valuvaigisti ja palaviku alandaja, toime baseerub prostaglandiinide sünteesi pärssimisel. Ei
oma teisi märkimisväärseid farmakodünaamilisi omadusi.
Palavikku alandav toime põhineb hüpotalamuse termoregulatsioonikeskuse mõjutamisel,
kehatemperatuur langeb suurenenud perifeerse verevoolu ja higistamise tõttu.

Kodeiinfosfaat omab mõõdukat valuvaigistavat ja nõrka köhapärssivat toimet.

Kofeiini käsitletakse kui ravimi analgeetilist efekti tõstvat komponenti tänu tema stimuleerivale toimele
kesknärvisüsteemis, mis aitab vähendada valuga seonduvat masendust.

5.2 Farmakokineetilised omadused

Paratsetamool imendub seedetraktist hästi, maksimaalne plasmakontsentratsioon saabub 0,5...2 tunni jooksul
pärast ravimi sissevõtmist. Ta metaboliseerub maksas ja eritub uriiniga peamiselt glükuroniidi- ja
sulfaadiühenditena – vähem kui 5% eritub muutumatul kujul. Poolväärtusaeg on 1...4 tundi.
Plasmavalkudega seondumine on terapeutiliste annuste juures minimaalne.

Kodeiinfosfaat imendub pärast manustamist kergesti ja jaotub ühtlaselt kogu organismis. 86% suukaudsest
annusest eritub uriiniga 24 tunni jooksul, 40...70% vaba või konjugeeritud kodeiinina, 5...15% vaba või
konjugeeritud morfiinina, 10...20% vaba või konjugeeritud norkodeiinina; vaba või konjugeeritud
normorfiini jälgedena.

Kofeiin imendub pärast suukaudset manustamist kiiresti, imendumine sõltub pH-st. Pärast 100 mg annuse
suukaudset manustamist maksimaalne plasmakontsentratsioon 1,5...2 mikrogrammi/ml saabub 1...2 tunni
jooksul. Plasma poolväärtusaeg on 4...10 tundi. Kofeiin jaotub kiiresti kogu organismis, ligikaudu 15%
seondub plasmavalkudega. 48 tunni jooksul eritub 45% kofeiini annusest uriini 1-metüülksantiini ja 1-
metüülkusihappena.

5.3 Prekliinilised ohutusandmed

Puuduvad teised olulised prekliinilised ohutusandmed, mida selles ravimi omaduste kokkuvõttes pole teistes
osades nimetatud ja millega peaks ravimi määramisel arvestama.


6. FARMATSEUTILISED ANDMED

6.1 Abiainete loetelu

Eelželatiniseeritud tärklis
Maisitärklis
Kaaliumsorbaat
Povidoon
Mikrokristalne tselluloos
Talk
Steariinhape
Magneesiumstearaat.
Printimistint sisaldab hüpromelloosi, karmosiini (E122), etanooli, demineraliseeritud vett.

6.2 Sobimatus

Ei ole kohaldatav.

6.3 Kõlblikkusaeg

5 aastat.

6.4 Säilitamise eritingimused

Hoida temperatuuril kuni 25 ºC.

6.5 Pakendi iseloomustus ja sisu

PVC/Al blisterpakend pakendatud pappkarpi.
Pakend sisaldab 12 või 24 tabletti.
Kõik pakendi suurused ei pruugi olla müügil.

6.6 Kasutamis- ja käsitsemisjuhend

Erinõuded puuduvad.


7. MÜÜGILOA HOIDJA

GlaxoSmithKline Consumer Healthcare
GlaxoSmithKline Export Ltd
Brentford, TW8 9GS
Ühendkuningriik


8. MÜÜGILOA NUMBER

177397
9. ESIMESE MÜÜGILOA/MÜÜGILOA UUENDAMISE KUUPÄEV

22. august 1997/4. oktoober 2002/ 26. oktoober 2007


10. TEKSTI KAASAJASTAMISE KUUPÄEV

Ravimiametis kinnitatud märtsis 2010