1.    RAVIMPREPARAADI NIMETUS

Lipostat 20 mg, tabletid


2.    KVALITATIIVNE JA KVANTITATIIVNE KOOSTIS

Iga tablett sisaldab 20 mg pravastatiinnaatriumi.
INN. Pravastatinum

Abiained vt 6.1.


3.    RAVIMVORM

Tablett
Lipostat 20 mg tablett: kollakas, pikliku kujuga kaksikkumer tablett kahe sälguga pikemal küljel,
mille ühele poole on pressitud 20.
Sälgud on ainult poolitamise kergendamiseks, et hõlbustada ravimi allaneelamist, mitte tableti
võrdseteks annusteks jagamiseks.


4.    KLIINILISED ANDMED

4.1   Näidustused

Hüperkolesteroleemia
Esmase hüperkolesteroleemia või segatüüpi düslipideemia ravi lisaks dieedile, kui dieet ja teised
mittefarmakoloogilised meetmed (nt kehaline koormus, kehakaalu vähendamine) ei ole andnud
soovitud tulemust.

Primaarne preventsioon
Kardiovaskulaarse suremuse ja haigestumuse vähendamine täiendavalt dieedile mõõduka ja raske
hüperkolesteroleemiaga patsientidel ning esimesest kardiovaskulaarsest atakist enim ohustatud
patsientidel (vt lõik 5.1).

Sekundaarne preventsioon
Kardiovaskulaarse suremuse ja haigestumuse vähendamine müokardiinfarkti või ebastabiilse
stenokardia anamneesiga patsientidel, kellel on kolesteroolisisaldus veres normaalne või suurenenud,
täiendavalt muude riskifaktorite korrigeerimisele (vt lõik 5.1).

Transplantatsioonijärgselt
Transplantatsioonijärgse hüperlipideemia vähendamine patsientidel, kes saavad immuunsupressiivset
ravi pärast organtransplantatsiooni (vt lõigud 4.2, 4.5 ja 5.1).

4.2   Annustamine ja manustamisviis

Enne Lipostat-ravi alustamist tuleb välistada hüperkolesteroleemia sekundaarsed põhjused ning
patsient tuleb viia tavapärasele lipiidide sisaldust alandavale dieedile, mis peab jätkuma paralleelselt
raviga.

Lipostat’i tuleb manustada suukaudselt üks kord ööpäevas, eelistatult õhtul, kas koos toiduga või ilma.

Hüperkolesteroleemia: soovitatav annus on 10...40 mg üks kord ööpäevas. Ravivastus ilmneb ühe
nädala jooksul ning manustatud annuse täielik toime saabub nelja nädala jooksul. Seega tuleb lipiidide
taset regulaarset mõõta ning annust vastavalt kohandada. Maksimaalne ööpäevane annus on 40 mg.
                                                                                                     1
Kardiovaskulaarne preventsioon: kõigis haigestumuse ja suremuse ennetamise uuringutes on olnud
ainsaks uuritud alg- ja säilitusannuseks 40 mg ööpäevas.

Transplantatsioonijärgne annustamine: pärast organtransplantatsiooni on immuunsupressante saavatel
patsientidel soovituslikuks algannuseks 20 mg ööpäevas (vt lõik 4.5). Olenevalt lipiidide tasemest võib
meditsiinilise jälgimise tingimustes suurendada ööpäevast annust kuni 40 mg (vt lõik 4.5).

Lapsed ja noorukid (8...18 aastased) heterosügootse perekondliku hüperkolesteroleemiaga: Lastele
vanuses 8...13 aastat on soovitatav annus 10...20 mg üks kord päevas, kuna suuremat annust kui 20 mg
ei ole sellel populatsioonil uuritud. Noorukitele vanuses 14...18 aastat on soovitatav annus 10...40 mg
üks kord päevas (lapsed ja tütarlapsed pärast menarhet, vt. 4.6, uuringu tulemused vt 5.1).

Eakad inimesed: riskifaktorite puudumisel ei ole annuse kohandamine vajalik (vt lõik 4.4).

Neeru- või maksakahjustus: mõõduka või raske neerukahjustuse või olulise maksakahjustusega
patsientidel on soovitavaks algannuseks 10 mg ööpäevas. Annust tuleb kohandada vastavalt lipiidide
tasemele ning jälgida meditsiiniliselt.

Kaasuv ravi: Lipostat’i lipiidide taset vähendavat toimet üldkolesterooli ja LDL-kolesterooli osas
soodustab samaaegne sapphappeid siduvate vaikude (nt kolestüramiini või kolestipooli) kasutamine.
Lipostat’i tuleb manustada kas üks tund enne või vähemalt neli tundi pärast vaigu manustamist (vt lõik
4.5).
Patsientidel, kes saavad tsüklosporiinravi kas koos teiste immuunsupressantidega või monoteraapiana,
tuleb samaaegset pravastatiinravi alustada annusega 20 mg üks kord ööpäevas ning tiitrimist
ööpäevase annuseni 40 mg peab teostama ettevaatusega (vt lõik 4.5).

4.3   Vastunäidustused

Ülitundlikkus toimeaine või ravimi ükskõik millise abiaine suhtes.
Maksahaigus, sealhulgas ebaselge etioloogiaga seerumi transaminaaside püsiv kolmekordne tõus
normi ülemisest piirist (vt lõik 4.4).
Rasedus ja imetamine (vt lõik 4.6).

4.4   Hoiatused ja ettevaatusabinõud kasutamisel

Pravastatiini ei ole uuritud homosügootse perekondliku hüperkolesteroleemiaga patsientidel. Ravi ei
ole soovitatav juhul, kui hüperkolesteroleemia on tingitud kõrgenenud HDL-kolesterooli tasemest.
Nii nagu teiste HMG-CoA reduktaasi inhibiitoritega, ei soovitata ka pravastatiini kasutada
kombinatsioonis fibraatidega.
Enne ravi alustamist puberteedieelses eas lastel tuleb arstil hoolikalt kaaluda ravi kasu/kahju riski.

Maksahäired: Nii nagu teiste lipiide vähendavate ravimitega, on ka pravastatiini puhul täheldatud
maksatransaminaaside taseme mõõdukat tõusu. Enamikul juhtudel on maksatranasminaaside taseme
algväärtus taastunud ilma ravi katkestamiseta. Transaminaaside kõrgenenud tasemega patsientidele
tuleb erilist tähelepanu pöörata ning kui alaniinaminotransferaasi (ALT) ja aspartaataminotransferaasi
(AST) tasemed püsivalt ületavad normi kolmekordselt, tuleb ravi katkestada.

Maksahaiguse või alkoholi liigtarvitamise anamneesiga patsientidel tuleb pravastatiini ettevaatusega
kasutada.

Lihaste häired: Nii nagu teiste HMG-CoA reduktaasi inhibiitoritega (statiinidega), on ka
pravastatiinravi ajal esinenud lihasvalu, müopaatiat ja väga harva rabdomüolüüsi. Igal statiinravi
saaval patsiendil, kel esinevad ebaselge põhjusega lihassümptomid – nt valu või hellus, lihasnõrkus
või –krambid – tuleb arvestada müopaatia võimalust. Sellistel juhtudel tuleb mõõta kreatiinkinaasi
(KK) taset (vt allpool). Juhul kui KK tase ületab normi rohkem kui 5-kordselt või esineb mitu kliinilist
                                                                                                       2
sümptomit, tuleb statiinravi ajutiselt katkestada. Väga harva (umbes 1 juhtum 100 000 patsiendiaasta
kohta) esineb rabdomüolüüs, kas koos sekundaarse neerupuudulikkusega või ilma. Rabdomüolüüs on
äge, potentsiaalselt surmaga lõppev vöötlihaste haigus, mis võib tekkida suvalisel ajal ravi kestel ning
mida iseloomustab ulatuslik lihaste kahjustus ja KK taseme suur tõus (tavaliselt üle 30...40-kordse
normi), mis põhjustab müoglobinuuriat.
Statiinidega kaasnev müopaatia oht on ekspositsioonist sõltuv ning võib seega erinevate ravimite
korral varieeruda (olenevalt lipofiilsusest ja farmakokineetilistest erinevustest), sõltuvalt nende
annusest ja ravimkoostoime potentsiaalist. Ehkki statiinide ordineerimisele ei ole lihastega seotud
vastunäidustusi, võivad teatud soodustavad faktorid suurendada toksilisuse ohtu, mistõttu tuleks
hoolikalt hinnata kasu/ohu suhet ning teostada spetsiaalne kliiniline monitooring. Sellistel patsientidel
on näidustatud KK taseme mõõtmine enne statiinravi alustamist (vt allpool).

Lihashäirete ohtu ja raskusastet statiinravi ajal suurendab koostoimivate ravimite samaaegne
manustamine. Fibraatide monoteraapiaga kaasneb vahel müopaatia. Statiinide ja fibraatide
kombinatsioone tuleb tavaliselt vältida. Statiinide ja nikotiinhappe kombinatsiooni tuleb kasutada
ettevaatusega. Müopaatia esinemissageduse tõusu on täheldatud ka teiste statiinide ja tsütokroom P450
metabolismi inhibiitorite samaaegsel kasutamisel. Seda võivad põhjustada farmakokineetilised
koostoimed, mida pravastatiini puhul ei ole uuritud (vt lõik 4.5). Statiinraviga kaasnevad
lihassümptomid taanduvad tavaliselt pärast ravi lõpetamist.

Kreatiinkinaasi taseme mõõtmine ja tõlgendamine:

Statiinravi saavatel sümptomivabadel patsientidel ei soovitata tavaliselt rutiinset kreatiinkinaasi (KK)
või teiste lihasensüümide taseme mõõtmist. Ometi soovitatakse KK taseme mõõtmist enne statiinravi
algust spetsiaalsete soodustavate faktoritega patsientide puhul ning neil, kel tekivad lihassümptomid
statiinravi käigus, nagu allpool kirjeldatud. Kui KK tase on enne ravi oluliselt kõrgem (üle 5-kordse
normväärtuse), tuleb seda tulemuse kinnitamiseks 5...7 päeva pärast uuesti mõõta. KK taseme
mõõtmisel tuleb saadud näitu hinnata teiste potentsiaalsete ajutist lihaskahjustust põhjustavate
faktorite, nt füüsilise pingutuse või lihastrauma kontekstis.

Enne ravi alustamist: Patsiendid, kel esinevad soodustavad faktorid nagu neerupuudulikkus,
hüpotüreoidism, anamneesis statiini või fibraadiga seotud lihastoksilisus, pärilik lihashaigus
perekonnaanamneesis või alkoholi liigtarvitamine, vajavad suuremat tähelepanu. Neil juhtudel tuleb
enne ravi alustamist määrata KK tase. Ka üle 70-aastastel inimestel, eriti teiste soodustavate faktorite
olemasolul, tuleb enne ravi alustamist arvestada KK taseme mõõtmise vajadusega. Kui KK tase on
enne ravi oluliselt kõrgem (üle 5-kordse normväärtuse), ei tohi ravi alustada ning 5...7 päeva pärast
tuleb uus mõõtmine teostada. Ravieelsest KK tasemest võib kasu olla ka võrdlusparameetrina
statiinravi käigus hilisema võimaliku taseme tõusu hindamiseks.

Ravi ajal: Patsientidel tuleb soovitada koheselt teatada põhjendamatust lihasvalulikkusest, -hellusest, -
nõrkusest või –krampidest. Neil juhtudel tuleb mõõta KK taset. Märkimisväärselt kõrgema (üle 5-
kordse normväärtuse) KK taseme avastamisel tuleb statiinravi lõpetada. Ravi lõpetamise vajadust
tuleb kaaluda ka sellisel juhul, kui lihassümptomid on rasked ja põhjustavad igapäevast ebamugavust,
isegi kui KK tase ei tõuse üle 5-kordse normväärtuse. Kui sümptomid vaibuvad ja KK tase
normaliseerub, võib kaaluda statiinravi jätkamist madalaima annusega ja hoolika jälgimise
tingimustes. Kui sellisel patsiendil kahtlustatakse pärilikku lihashaigust, siis statiinravi taasalustamist
ei soovitata.
Laktoos: toode sisaldab laktoosi. Päriliku galaktoositalumatusega, Lapp laktaasipuudulikkusega või
glükoosi-galaktoosi imendumishäirega patsiendid ei tohi seda ravimit võtta.

4.5   Koostoimed teiste ravimitega ja muud koostoimed

Fibraadid: Fibraatide monoteraapiaga kaasneb vahel müopaatia. Fibraatide samaaegsel kasutamisel
teiste statiinidega on täheldatud lihastega seotud kõrvaltoimete, sh rabdomüolüüsi suurenenud ohtu.
Neid kõrvaltoimeid ei saa ka pravastatiini puhul välistada, mistõttu tuleb tavaliselt vältida pravastatiini
ja fibraatide (nt gemfibrosiili, fenofibraadi) kombinatsiooni (vt lõik 4.4). Sellise kombinatsiooni
kasutamisel tuleb patsiendil teostada kliiniline läbivaatus ja KK taseme mõõtmine.

Kolestüramiin/kolestipool: Samaaegsel manustamisel vähenes pravastatiini biosaadavus 40-50%.
Kliiniliselt olulist biosaadavuse või ravitoime vähenemist ei täheldatud, kui pravastatiini manustati
1 tund enne või 4 tundi pärast kolestüramiini või 1 tund enne kolestipooli (vt lõik 4.2).

Tsüklosporiin: Tsüklosporiini manustamine samaaegselt pravastatiiniga põhjustab pravastatiini
ekspositsiooni ligikaudu 4-kordset suurenemist. Mõnel patsiendil võib pravastatiini ekspositsiooni tõus
olla veelgi suurem. Seda kombinatsiooni saavatel patsientidel soovitatakse rakendada kliinilist ja
biokeemilist jälgimist (vt lõik 4.2).

Varfariin ja teised suukaudsed antikoagulandid: Pärast varfariini manustamist ei muutunud
pravastatiini biosaadavuse näitajad tasakaalukontsentratsioonidel. Nende kahe preparaadi korduv
manustamine ei tekitanud muutust varfariini hüübimisvastases toimes.

Tsütokroom P450 vahendusel metaboliseeruvad ravimid: Pravastatiin ei metaboliseeru kliiniliselt
olulisel määral tsütokroom P450 abil. Seepärast võib tsütokroom P450 ensüümsüsteemi abil
metaboliseeruvaid või seda süsteemi pärssivaid ravimeid kasutada koos pravastatiiniga, ilma et sellega
kaasneks pravastatiini taseme oluline muutus plasmas, nagu on tuvastatud teiste statiinide korral.
Olulise farmakokineetilise koostoime puudumist pravastatiiniga on spetsiaalselt tõestatud mitme aine,
eriti CYP3A4 substraatide/inhibiitorite, nt diltiaseem, verapamiil, itrakonasool, ketokonasool,
proteaasi inhibiitorid, greibimahl ja CYP2C9 inhibiitorite (nt flukonasool) puhul.

Kahest pravastatiini ja erütromütsiini koostoime uuringust ühes täheldati statistiliselt olulist
pravastatiini AUC ja Cmax suurenemist, vastavalt 70% ja 121%. Samasuguses uuringus
klaritromütsiiniga täheldati statistiliselt olulist suurenemist AUC (110%) ja Cmax (127%) osas. Ehkki
need muutused olid väikesed, tuleb pravastatiini kombineerimisel erütromütsiini või klaritromütsiiniga
olla ettevaatlik.

Muud ravimid: Koostoime uuringutes ei täheldatud statistiliselt olulisi pravastatiini biosaadavuse
muutusi, kui samaaegselt manustati atsetüülsalitsüülhapet, antatsiide (üks tund enne pravastatiini),
nikotiinhapet või probukooli.

4.6   Rasedus ja imetamine

Rasedus.
Lipostat on raseduse ajal vastunäidustatud ja fertiilses eas naistele võib seda manustada vaid siis, kui
võimalus viljastumiseks on ebatõenäoline ja patsienti on informeeritud võimalikest ohtudest. Kui
patsient soovib rasestuda või rasestub, tuleb sellest koheselt informeerida arsti ja võimaliku loodet
kahjustava toime tõttu lõpetada ravi pravastatiiniga.
Eriline ettevaatus on vajalik fertiilses eas naiste suhtes teavitamaks neid võimalikust ohust
pravastatiini kasutamise kohta raseduse ajal.

Rinnaga toitmine.
Väike kogus pravastatiini eritub rinnapiima, seetõttu tuleb ravi ajal pravastatiiniga rinnaga toitmine
lõpetada (vt lõik 4.3).

4.7   Toime reaktsioonikiirusele

Lipostat ei oma märkimisväärset toimet autojuhtimise ja masinate käsitsemise võimele. Siiski võib
ravi ajal esineda autojuhtimisel või masinate käsitsemisel pearinglust.

4.8   Kõrvaltoimed
Kõrvaltoimete esinemissagedused on liigitatud järgnevalt: väga sage (≥ 1/10); sage (≥ 1/100, < 1/10);
aeg-ajalt (≥ 1/1000, < 1/100); harv (≥ 1/10000, < 1/1000); väga harv (< 1/10000).

Kliinilised uuringud: Lipostat’i 40 mg annuseid on uuritud seitsmes randomiseeritud topeltpimedas,
platseebo-kontrolliga uuringus, mis hõlmasid üle 21 000 patsiendi, keda raviti pravastatiini
(N = 10 764) või platseeboga (N = 10 719), mis vastab pravastatiinravi rohkem kui 47 000
patsiendiaastale. Rohkem kui 19 000 patsienti jälgiti keskmiselt 4,8...5,9 aasta jooksul.

Täheldati järgnevaid kõrvaltoimeid. Ükski neist ei esinenud pravastatiini rühmas rohkem kui 0,3%
sagedamini kui platseebo rühmas.

Närvisüsteemi häired
Aeg-ajalt: pearinglus, peavalu, unehäired, unetus.

Silma kahjustused
Aeg-ajalt: nägemishäired (sh ähmane nägemine, diploopia).

Seedetrakti häired
Aeg-ajalt: düspepsia/kõrvetised, kõhuvalu, iiveldus/oksendamine, kõhukinnisus, kõhulahtisus,
meteorism.

Naha- ja nahaaluskoe kahjustused
Aeg-ajalt: sügelus, lööve, urtikaaria, peanaha/juuste häired (sh alopeetsia).

Neerude ja kuseteede häired
Aeg-ajalt: urineerimishäired (sh düsuuria, sage urineerimine, öine urineerimine).

Reproduktiivse süsteemi ja rinnanäärme häired
Aeg-ajalt: seksuaalse funktsiooni häire.

Üldised häired
Aeg-ajalt: väsimus.

Kliinilist huvi pakkuvad juhtumid

Vöötlihased: Kliinilistes uuringutes on registreeritud toimeid vöötlihastele, nt vöötlihaste valu, sh
liigesvalu, lihaskrampe, lihasvalu, lihasnõrkust ja KK taseme tõusu. Müalgia (1,4% pravastatiiniga vs
1,4% platseeboga), lihasnõrkuse (0,1% pravastatiiniga vs < 0,1% platseeboga) ja KK taseme tõusu
esinemissagedus üle 3-kordse normi ja üle 10-kordse normi CARE, WOSCOP ja LIPID uuringutes oli
samasugune nagu platseebo korral (vastavalt 1,6% pravastatiiniga vs 1,6% platseeboga ja 1,0%
pravastatiiniga vs 1,0% platseeboga) (vt lõik 4.4).

Toimed maksale: On teateid transaminaaside aktiivsuse tõusust seerumis. Kolmes pikaajalises,
platseebokontrolliga kliinilises uuringus – CARE, WOSCOP ja LIPID – esinesid mõlemas ravirühmas
ALT ja AST märkimisväärsed kõrvalekalded (> 3 x normväärtuse) ühesuguse sagedusega (≤ 1,2%).

Turustamisjärgselt

Lisaks ülalnimetatutele on seoses pravastatiiniga turustamisjärgselt registreeritud järgmisi
kõrvaltoimeid:

Närvisüsteemi häired
Väga harva: perifeerne polüneuropaatia, pikaajalisel kasutamisel paresteesiad.

Immuunsüsteemi häired
Väga harva: ülitundlikkusreaktsioonid, nt anafülaksia, angioödeem, erütematoosluupuse-taoline
sündroom.

Seedetrakti häired
Väga harva: pankreatiit

Maksa ja sapiteede häired
Väga harva: ikterus, hepatiit, fulminantne maksanekroos.

Lihas-skeleti ja sidekoe häired
Väga harva: rabdomüolüüs, millega võib kaasneda müoglobinuuriast tingitud äge neerupuudulikkus,
müopaatia (vt lõik 4.4).
Üksikjuhtudel kõõlusekahjustused, mille komplikatsiooniks võib vahel olla ruptuur.

4.9      Üleannustamine

Pravastatiini üleannustamisega on vähe kogemusi. Üleannustamise korral spetsiifiline ravi puudub.
Üleannustamise korral on ravi sümptomaatiline ja vastavalt vajadusele kasutatakse toetavaid
meetmeid.


5.       FARMAKOLOOGILISED OMADUSED

5.1      Farmakodünaamilised omadused

Farmakoterapeutiline grupp: Vereseerumi lipiidide sisaldust vähendavad ained/Kolesterooli ja
triglütseriidide sisaldust vähendavad ained /HMG-CoA reduktaasi inhibiitor, ATC-kood: C10AA03.

Toimemehhanism:
Pravastatiin inhibeerib konkureerivalt 3-hüdroksü-3-metüülglutarüül-koensüüm-A (HMG CoA)
reduktaasi, mis on kolesterooli biosünteesi varajast ja kiirust limiteerivat staadiumi katalüüsiv ensüüm,
ning avaldab lipiidide taset alandavat toimet kahel viisil. Esiteks, seoses HMG-CoA reduktaasi
pöörduva ja spetsiifiliselt konkureeriva inhibeerimisega vähendab see tagasihoidlikul määral
rakusisese kolesterooli sünteesi. Selle tulemuseks on LDL-retseptorite arvu suurenemine rakupindadel
ja veres ringleva LDL-kolesterooli katabolismi ja kliirensi kiirenemine retseptorite abil.
Teiseks inhibeerib pravastatiin LDL produktsiooni seeläbi, et pärsib LDL-kolesterooli prekursori
VLDL-kolesterooli sünteesi maksas.
Nii tervetel kui hüperkolesteroleemiaga patsientidel vähendab naatriumpravastatiin järgmiste lipiidide
väärtusi: üldkolesterool, LDL-kolesterool, apolipoproteiin B, VLDL-kolesterool ja triglütseriidid.
Samas HDL-kolesterooli ja apolipoproteiin A sisaldus tõuseb.

Kliiniline toime:
Primaarne preventsioon
"West of Scotland Coronary Prevention Study (WOSCOPS)" oli randomiseeritud, topelt-pime,
platseebokontrolliga uuring, mis hõlmas 6 595 45- kuni 64-aastast meespatsienti, kel esines mõõdukas
või raske hüperkolesteroleemia (LDL-C: 155...232 mg/dl [4,0...6,0 mmol/l]) ja kelle anamneesis ei
olnud müokardiinfarkti. Uuringu käigus said patsiendid keskmiselt 4,8 aasta jooksul lisaks dieedile kas
40 mg pravastatiini ööpäevas või platseebot. Pravastatiiniga ravitud patsientidega saadi järgmised
tulemused:

      kardiaalse suremuse ja mitteletaalse müokardiinfarkti riski vähenemine (suhtelise riski vähenemine
      RRR oli 31%; p = 0,0001, kusjuures platseebo rühmas oli absoluutne risk 7,9% ja pravastatiini
      puhul 5,5%); kumulatiivselt ilmnesid toimed kardovaskulaarsetele atakkidele juba 6 kuud pärast
      ravi algust.
      kardiovaskulaarsest atakist tingitud surmade üldarvu vähenemine (RRR 32%; p = 0,03);
   võttes arvesse riskifaktoreid, täheldati pravastatiiniga ravitud patsientidel ka 24%-list RRRi
   üldsuremuse osas;
   müokardi revaskularisatsiooni (pärgararteri šunteerimine või koronaarangioplastika) ja
   koronaarangiograafia teostamise vajaduse suhtelise riski vähenemine vastavalt 37% (p = 0,009) ja
   31% (p = 0,007) võrra.

Ravist saadav kasu vastavalt ülalesitatud kriteeriumidele ei ole teada üle 65-aastastel patsientidel, kuna
nad ei olnud kaasatud uuringusse. Kuna uuring ei sisalda andmeid selliste patsientide kohta, kel esines
hüperkolesteroleemia seoses triglütseriidide tasemega üle 6 mmol/l (5,3 g/l) pärast 8-nädalast dieeti,
siis seda tüüpi patsientidel ei ole pravastatiinravist saadavat kasu tõestatud.

Sekundaarne preventsioon
"Long-Term Intervention with Pravastatin in Ischemic Disease (LIPID") oli multitsentriline,
randomiseeritud, topelt-pime, platseebokontrolliga uuring, milles võrreldi pravastatiini (40 mg
ööpäevas suukaudselt) toimeid platseeboga. Uuring hõlmas 9014 patsienti vanuses 31...75 aastat ning
kestis keskmiselt 5,6 aastat. Patsientidel esinesid normaalsed või kõrgemad kolesterooli tasemed
seerumis (üldkolesterool enne ravi = 155...271 mg/dl [4,0...7,0 mmol/l], keskmine üldkolesterool
= 219 mg/dl [5,66 mmol/l]) ja erinevad triglütseriidide tasemed kuni 443 mg/dl [5,0 mmol/l] ning
anamneesis oli müokardiinfarkt või ebastabiilne stenokardia eelneva 3...36 kuu kestel. Pravastatiinravi
vähendas märkimisväärse 24% võrra kardiaalse surma suhtelist riski (p = 0,0004, absoluutne risk
platseebo rühmas oli 6,4% ja pravastatiini korral 5,3%), südameatakkide (kas kardiaalne surm või
mitteletaalne MI) suhtelist riski 24% võrra (p < 0,0001) ja letaalse või mitteletaalse müokardiinfarkti
suhtelist riski 29% võrra (p < 0,0001). Pravastatiinravi saanud patsientidega saadi järgmised
tulemused:

   üldsuremuse ja kardiovaskulaarse suremuse suhtelise riski vähenemine vastavalt 23% (p < 0,0001)
   ja 25% (p < 0,0001) võrra;
   müokardi revaskulariseerimisprotseduuride (koronaararteri šunteerimine või perkutaanne
   transluminaalne koronaarangioplastika) vajaduse suhtelise riski vähenemine 20% võrra (p
   < 0,0001);
   ajuinfarkti suhtelise riski vähenemine 19% võrra (p = 0,048).

"Cholesterol and Recurrent Events (CARE)" uuring oli randomiseeritud, topelt-pime,
platseebokontrolliga uuring, milles võrreldi pravastatiini (40 mg suukaudselt) toimeid kardiaalsele
surmale ja mitteletaalsele müokardiinfarktile keskmiselt 4,9 aasta jooksul 4159 patsiendil vanuses
21...75 aastat, kelle üldkolesterooli tase oli normaalne (keskmine üldkolesterooli tase enne ravi
< 240 mg/dl) ning kes olid eelneva 3...20 kuu jooksul läbi põdenud müokardiinfarkti. Pravastatiinravi
vähendas tunduvalt:

   südameataki retsidiveerumist (kas südame isheemiatõvest tingitud surma või mitteletaalset MI)
   24% võrra (p = 0,003, platseebo – 13,3%, pravastatiin – 10,4%);
   revaskularisatsiooni (pärgarteri šunteerimise või perkutaanse transluminaalse
   koronaarangioplastika) vajaduse suhtelist riski 27% võrra (p < 0,001).

Ajuinfarkti suhteline risk vähenes 32% (p = 0,032) ja ajuinfarkti või transitoorse ajuisheemia suhteline
risk kokku vähenes 27% võrra (p = 0,02).

Ravist saadav kasu ülalnimetatud kriteeriumidele ei ole teada üle 75-aastaste patsientide osas, kes ei
olnud kaasatud CARE ega LIPID uuringutesse.

Kuna need uuringud ei sisalda andmeid selliste patsientide kohta, kel esines hüperkolesteroleemia
seoses triglütseriidide tasemega üle 4 mmol/l (3,5 g/l) või üle 5 mmol/l (4,45 g/l) pärast 4- või 8-
nädalast dieeti – vastavalt CARE ja LIPID uuringus –, siis seda tüüpi patsientidel ei ole
pravastatiinravist saadavat kasu tõestatud.

CARE ja LIPID uuringus sisaldas umbes 80%-l patsientide raviskeem atsetüülsalitsüülhapet.
                                                                                                         7
Südame ja neeru transplantatsioon
Pravastatiini efektiivsus immuunsupressante saavatel patsientidel:
   Prospektiivses, randomiseeritud, kontrollitud uuringus (n = 97) uuriti südametransplantaati.
   Patsiendid said samaaegselt standardset immuunsupressiivset ravi tsüklosporiini, prednisolooni ja
   asatiopriiniga, millele kas lisati või ei lisatud pravastatiini (20...40 mg). Angiograafia ja
   lahanguandmed (p = 0,049) näitasid, et pravastatiinravi vähendas tunduvalt transplantaadi
   äratõukereaktsioonide arvu ühe aasta jooksul, kusjuures paranes hemodünaamika, ja suurendas
   üheaastast elulemust (p = 0,025) ning vähendas transplantaadi pärgarterite vaskulopaatia riski.
   Prospektiivses, kontrollita, randomiseerimata, 4-kuulises uuringus (n = 48) uuriti
   neerutransplantaati. Patsiendid said samaaegselt immuunsupressiivset standard ravi tsüklosporiini
   ja prednisolooniga, millele kas lisati või ei lisatud pravastatiini (20 mg). Neeru transplantatsiooni
   läbiteinud patsientidel vähendas pravastatiin tunduvalt nii kroonilise äratõuke episoode kui biopsia
   abil tõestatud ägedate äratõukereaktsioonide arvu ning nii prednisolooni kui Muromonab-CD3
   pulss-injektsioonide kasutamise vajadust.

Lapsed ja noorukid (8...18 aastased).
Teostatud on kaks aastat väldanud toppeltpimendatud platseebokontrolliga uuring 214 heterotsügootse
perekondliku hüperkolesteroleemiaga lapsel. Lapsed (8...13 aastased) randomiseeriti platseebo (n= 63)
või pravastatiin 20 mg päevas (n= 65) ning noorukid (14...18 aastased) platseebo (n= 45) või
pravastatiin 40 mg päevas (n= 41) rühmade vahel.
Uuringusse sobivuseks pidi ühel vanemal olema kas kliiniliselt või molekulaarselt diagnoositud
familiaarne hüperkolesteroleemia. Keskmine LDL-kolesterool oli vastavalt 239 mg/dl (6,2 mmol/l) ja
237 mg/dl (6,1 mmol/l) pravastatiini (vahemik: 151-405 mg/dl) (3,9-10,5 mmol/l) ja platseebo
(vahemik: 154-375 mg/dl) (4,0-9,7 mmol/l) rühmades. Keskmine LDL-kolesterooli alanemine -22,9%
ja ka üldkolesterooli alanemine (-17,2%) laste ja noorukite ühendanalüüsis oli märkimisväärne ning
võrreldav 20 mg pravastatiini efektiivsusega täiskasvanutel.
Pravastatiini ravitoime erinevates vanusrühmades oli ühesugune. Pravastatiini rühmas saavutati
keskmine LDL-kolesterooli tase 186 mg/dl (4,8 mmol/l) (vahemik: 67-363 mg/dl) (1,7-9,4 mmol/l)
võrreldes 236 mg/dl (6,1 mmol/l) (vahemik: 105-438 mg/dl) (2,7-11,3 mmol/l) platseebo rühmas.
Pravastatiini saanud patsientidel ei täheldatud erinevusi uuringus jälgitud endokriin-näitajates [ACTH,
kortisool, DHEAS, FSH, LH, TSH, östradiool (tüdrukutel) või testosteroon (poistel)] võrreldes
platseebot saanud patsientidega. Erinevusi arengus, testiste mahus Tanneri skooris võrreldes platseebo
rühmaga ei täheldatud. Uuringu mõju uurimaks kahe grupi vahelist erinevust oli madal.
Lapseeas alustatud pravastatiinravi pikaajalist toimet haigestumuse ja suremuse vähendamiseks
täiskasvanutel ei ole uuritud.

5.2   Farmakokineetilised omadused

Imendumine:
Pravastatiini manustatakse suukaudselt, aktiivse vormina. Aine imendub kiiresti ning maksimaalne
tase seerumis saabub 1...1,5 tundi pärast manustamist. Keskmiselt 34% suu kaudu manustatud
annusest imendub ning absoluutne biosaadavus on 17%.
Toidu olemasolu seedetraktis vähendab biosaadavust, kuid pravastatiini kolesterooli taset alandav
toime on ühesugune koos toiduga ja ilma toiduta manustamisel. Imendunud pravastatiinist 66%
ekstraheerub esmasel passaažil maksas, mis on selle peamine toimekoht ning kolesterooli sünteesi ja
LDL-kolesterooli kliirensi peamine koht. In vitro uuringud on näidanud, et pravastatiin transporditakse
hepatotsüütidesse ning see haaratakse oluliselt väiksemal määral teistesse rakkudesse.
Arvestades nii olulist esmase maksapassaaži toimet, omab paravastatiini kontsentratsioon plasmas
ainult piiratud tähendust lipiidide taset langetavale toimele.
Kontsentratsioon plasmas oleneb manustatud annuse kogusest.

Jaotumine:
Umbes 50% ringlevast pravastatiinist seondub plasmavalkudega.
Jaotusruumala on umbes 0,5 l/kg.
Vähene kogus pravastatiini imendub rinnapiima.
                                                                                                       8
Metabolism ja eliminatsioon:
Pravastatiin ei metaboliseeru oluliselt tsütokroom P450 abil, arvatavasti ei ole see P-glükoproteiini
substraat ega inhibiitor, vaid on teiste transportvalkude substraat. Pärast suukaudset manustamist
elimineerub 20% esimesest annusest uriiniga ja 70% väljaheitega. Suukaudse pravastatiini plasma
eliminatsiooni poolväärtusaeg on 1,5...2 tundi.
Pärast veenisisest manustamist elimineerub 47% annusest neerude kaudu ja 53% sapiga pärast
biotransformatsiooni. Pravastatiini peamine lagunemisprodukt on 3-α-hüdroksü-isomeerne metaboliit.
See metaboliit omab üht kümnendikku kuni üht neljakümnendikku esialgse ravimi HMG-CoA
reduktaasi inhibeerivast aktiivsusest.
Pravastatiini süsteemne kliirens on 0,81 l/h/kg ja renaalne kliirens on 0,38 l/h/kg, mis näitab
tubulaarset sekretsiooni.

Riskipopulatsioonid:
Maksapuudulikkus: Alkohoolse maksatsirroosiga patsientidel on pravastatiini ja selle metaboliitide
süsteemne ekspositsioon umbes 50% võrra suurenenud, võrreldes normaalse maksafunktsiooniga
patsientidega.
Neerukahjustus: Kerge neerukahjustusega patsientidel ei ole olulisi muutusi täheldatud. Siiski raske ja
mõõdukas neerupuudulikkus võib põhjustada pravastatiini ja tema metaboliitide süsteemse
ekspositsiooni kahekordistumist.

5.3    Prekliinilised ohutusandmed

Farmakoloogilise ohutuse, korduvannuse toksilisuse ja reproduktiivse toksilisuse tavapärastele
uuringutele toetudes võib väita, et patsientidele kaasnevad ohud on seotud ainult farmakoloogilise
toimemehhanismiga.

Korduvannuse uuringud on näidanud, et pravastatiin võib esile kutsuda hepatotoksilisuse ja müopaatia
mitmesuguseid raskusastmeid. Üldiselt on väljendunud toimeid sellistele kudedele täheldatud ainult
selliste annuste korral, mis ületavad vähemalt 50-kordselt inimese maksimaalse mg/kg annuse.

In vitro ja in vivo geneetilise toksikoloogia uuringud ei ole näidanud mutageenset toimet.

Hiirtega läbiviidud 2-aastane paravastatiini kartsinogeensusuuring näitas, et annuste 250 ja
500 mg/kg/ööpäevas (vähemalt 310-kordne inimese maksimaalne mg/kg annus) kasutamisega kaasnes
nii isas- kui emasloomadel hepatotsellulaarsete kartsinoomide ja ainult emasloomadel
kopsuadenoomide statistiliselt märkimisväärne esinemissageduse tõus. 2-aastane rottidega läbiviidud
kartsinogeensusuuring näitas, et annusega 100 mg/kg/ööpäevas (125-kordne inimese
maksimaalne mg/kg annus) kaasnes statistiliselt oluline hepatotsellulaarsete kartsinoomide
esinemissageduse tõus ainult isasloomadel.


6.     FARMATSEUTILISED ANDMED

6.1    Abiainete loetelu

Laktoos, povidoon, mikrokristalne tselluloos, naatriumkroskarmelloos, magneesiumstearaat,
magneesiumoksiid, kollane raudoksiid, puhastatud vesi.

6.2    Sobimatus

Pole täheldatud.

6.3    Kõlblikkusaeg

2 aastat.
                                                                                                      9
6.4   Säilitamise eritingimused

Hoida temperatuuril kuni 25ºC. Hoida valguse ja niiskuse eest kaitstult.

6.5   Pakendi iseloomustus ja sisu

PVC/PE/PVDC/alumiinium-blistrid
Pakendis 30 tabletti.

6.6   Kasutamis- ja käsitsemisjuhend

Erinõudeid ei ole.


7.    MÜÜGILOA HOIDJA

Bristol-Myers Squibb Gyógyszerkereskedelmi Kft.
Lövőház u. 39
1024, Budapest
Ungari


8.    MÜÜGILOA NUMBER

Lipostat 20 mg tabletid: 178597.


9.    ESMASE MÜÜGILOA VÄLJASTAMISE /MÜÜGILOA UUENDAMISE KUUPÄEV

Lipostat 20 mg: 24.10.1997/30.06.2011


10.   TEKSTI LÄBIVAATAMISE KUUPÄEV

Ravimiametis kinnitatud juulis 2011