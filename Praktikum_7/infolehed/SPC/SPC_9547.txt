RAVIMI OMADUSTE KOKKUVÕTE


1.    RAVIMPREPARAADI NIMETUS

Raniberl 150, 150 mg õhukese polümeerikattega tabletid



2.    KVALITATIIVNE JA KVANTITATIIVNE KOOSTIS

Raniberl 150: 1 tablett sisaldab toimeainena 167 mg ranitidiinvesinikkloriidi, mis vastab 150 mg
ranitidiinile.

INN. Ranitidinum

Abiained vt lõik 6.1.


3.    RAVIMVORM

Õhukese polümeerikattega tablett.
Tabletid on poolitatavad.


4.    KLIINILISED ANDMED

4.1   Näidustused

Mao- või kaksteistsõrmikuhaavandid. Refluksösofagiit. Gastroösofageaalse reflukshaigusega seotud
ülihappesuse ja düspepsia sümptomaatiline ravi. Zollinger-Ellison'i sündroom. Maosisaldise
aspiratsiooni profülaktika üldanesteesia ajal suurenenud riskiga patsientidel.

4.2   Annustamine ja manustamisviis

Normaalse neerutalitlusega täiskasvanute puhul kehtivad järgnevad ravisoovitused.
Kaksteistsõrmiku- ja maohaavandite puhul võetakse 300 mg ranitidiini pärast õhtusööki või enne
magamaminekut; või 150 mg ranitidiini hommikul ja õhtul. Haavandid paranevad sellise raviga
tavaliselt 4 nädala jooksul. Kui üksikjuhtudel haavand sellise raviga täielikult ei parane, tuleb järgneva
4 nädala jooksul ravi samas annuses jätkata.

Patsiendid, kellel lühike ravikuur aitas ning eriti need, kellel on anamneesis oht retsidiveerumisele,
võivad vajadusel retsidiivide profülaktikana jätkata ravi kuni 12 kuud ühe 150 mg tabletiga enne
magamaminekut.

Refluksösofagiidi raviks võetakse 300 mg ranitidiini pärast õhtusööki või enne magamaminekut või
150 mg ranitidiini hommikul ja õhtul kuni 8 nädala jooksul, vajadusel ka 12 nädala jooksul.

Maosisaldise aspiratsiooni profülaktikaks üldanesteesia ajal riskirühma patsientidel: 150 mg ranitidiini
2 tundi enne anesteesia induktsiooni ning soovitatavalt ka 150 mg ranitidiini eelmisel õhtul. Sünnituse
alguses võib anda 150 mg ranitidiini suu kaudu ning korrata seda vajadusel 6-tunniste intervallidega.

Väga rohke maohappe sekretsiooni, näiteks Zollinger-Ellisoni sündroomi korral, alustatakse ravi ühe
150 mg ranitidiiniga kolm korda päevas (450 mg ranitidiini ööpäevas). Annust võib suurendada
600…900 mg ranitidiinini ööpäevas. Patsiendile võib vajadusel pärast maohappe hulga
kindlakstegemist manustada veelgi suuremaid annuseid (manustatud on kuni 6 g ranitidiini päevas).
Ühekordne 150 mg ranitidiini manustamine on soovitatav sünnituse ajal maohappe aspiratsiooni
vältimiseks.

Stressist tingitud ülemise gastrointestinaaltrakti limaskesta kahjustuste profülaktikat, mis on alustatud
ranitidiini süstevormiga, tuleb suu kaudu jätkata niipea, kui on jälle võimalik süüa. Annus on 150 mg
ranitidiini kaks korda päevas niikaua, kuni risk püsib.

Retsidiveeruva veritsuse ja toetava meetodina mao- ja kaksteistsõrmikuerosioonide ja -haavandite
veritsuse profülaktikaks pärast ravi alustamist ranitidiini süstevormiga tuleb jätkata suukaudselt 150
mg ranitidiiniga kaks korda päevas niipea, kui söömine on jälle võimalik.

Tablette võib võtta toidukordadest sõltumatult.

Annustamine vanusegrupis 10...14 eluaastat.
Ravi ranitidiiniga ei ole selles patsiendigrupis üldiselt sobiv. Ravi peab toimuma ainult rangetel
näidustustel ja lühiajaliselt. Päevane annus peptilise haavandi raviks on 2 mg/kg kehakaalu kohta,
maksimaalselt 300 mg ranitidiini päevas jaotatuna kaheks annuseks.

Annustamisjuhised kahjustatud neerutalitlusega patsientidel.
Soovitatavad on järgnevad annused vastavalt kreatiniini kliirensi (ml/min) või seerumi kreatiniini
(mg/100 ml) väärtustele:

Kreatiniini kliirens (ml/min)       Seerumi kreatiniin (ligikaudu)*     Ranitidiini päevane annus
                                    (mg/100 ml)                         (suukaudne)
Kuni 30                             Üle 2,6                             150 mg ranitidiini
Üle 30                              Alla 2,6                            300 mg ranitidiini

*Seerumi kreatiniini väärtused on suunavad väärtused, mis ei väljenda erinevate patsientide
neerufunktsiooni samaväärset kahjustust; eriti kehtib see vanemaealiste patsientide puhul, kelle
neerutalitlust on seerumi kreatiniini kontsentratsiooni tõttu üle hinnatud.

Seerumi kreatiniini (mg/100 ml), vanust (aastates) ja kehakaalu (kg) arvestades saab kreatiniini
kliirensit arvutada järgneva valemi abil. Naistel korrutatakse tulemus koefitsiendiga 0,85.

      Kreatiniini kliirens (ml/min) = (140-vanus) x kehakaal
                                      72 x seerumi kreatiniin

Randitiin on dialüüsitav. Ranitidiini tase veres alaneb hemodialüüsi abil. Seetõttu peavad dialüüsi
saavad patsiendid pärast dialüüsi manustama ranitidiini lisaannuse.

Tablett neelatakse alla tervelt koos vähese vedelikuga.

4.3   Vastunäidustused

Ülitundlikkus toimeaine ranitidiini või ravimi ükskõik millise abiaine suhtes.

Näidustust tuleb rangelt hinnata ka üle 10-aastastel lastel ja kuni 14-aastastel noorukitel. Noorematel
lastel on ravim vastunäidustatud küllaldase kliinilise kogemuse puudumise tõttu (vt lõik 4.2).

Üksikjuhtudel on teatatud seosest ägeda porfüüria ja ranitidiini manustamise vahel. Seetõttu ei tohiks
patsientidele kellel on olnud äge porfüüria ranitidiini manustada.

4.4   Hoiatused ja ettevaatusabinõud kasutamisel

Ranitidiin ei ole ette nähtud kergete gastrointestinaalsete vaevuste, nt ärritatud mao raviks. Enne ravi
alustamist tuleb välistada võimalik pahaloomuline protsess, eriti enne maohaavandite ravi.
Kahjustatud neerutalitlusega patsientidel tuleb annust vähendada (vt lõik 4.2).
                                                    2
4.5   Koostoimed teiste ravimitega ja muud koostoimed

Kui kasutada ranitidiini suurtes annustes, võib (tubulaarse sekretsiooni inhibeerimise kaudu) väheneda
prokaiinamiidi ja N-atsetüülprokaiinamiidi eritumine.

Ranitidiini imendumine võib väheneda antatsiidide või sukralfaadi toimel. Seetõttu tuleb ranitidiini
võtta umbes 2 tundi enne nende ravimite manustamist.

Kliinilistes uuringutes ei olnud võimalik demonstreerida teofülliini plasmakontsentratsiooni langust
ja/või tõusu ranitidiini mõjul. Siiski on üksikuid teateid juhtudest, kus ranitidiini ja teofülliini
samaaegsel manustamisel suurenes teofülliini sisaldus plasmas ja esinesid teofülliini üleannustamise
tunnused. Seetõttu tuleb teofülliini sisaldust plasmas ranitidiin ravi ajal hoolikalt jälgida ja vajadusel
teofülliini annust korrigeerida.

Juhul, kui manustada koos ravimeid, mille imendumine sõltub pH-st (näiteks ketokonasool), tuleb
arvestada võimalusega, et nende ainete imendumine on muutunud.

Juhul, kui manustada koos ranitidiini ja glipisiidi, võib tõusta glipisiidi sisaldus plasmas. See võib
suurendada glipisiidi hüpoglükeemililist toimet.

Alkoholi toime võib ranitidiini mõjul tugevneda.

4.6   Rasedus ja imetamine

Ranitidiini kasutamise kogemused rasedatel naistel on väga piiratud, kuid siiani ei ole esinenud
toksilist toimet lootele või raseduse kulule.

Ranitidiin eritub rinnapiima. Ranitidiini rinnapiima imendumise võimalikku toimet lapsele ei ole
uuritud; kuid ei ole võimalik välistada, et lapsel tekivad maomahla eritumise häired.
Raseduse ja imetamise ajal võib kasutada vaid äärmisel juhul.

4.7   Toime reaktsioonikiirusele

Ranitidiini manustamine võib tugevdada alkoholi toimet ja on võimalik teiste selliste kõrvalnähtude
esinemine nagu peavalu, peapööritus, väsimus, segasus, agiteeritus, samuti ka hallutsinatsioonid.
Ranitidiin võib seetõttu mõjutada selliseid toiminguid, mis nõuavad kiiresti otsustamiseks suurt
kontsentratsiooni- ja koordinatsioonivõimet (näiteks autojuhtimine, masinate käsitsemine, kõrgustes
töötamine jne).

4.8   Kõrvaltoimed

Ranitidiini manustamisel võivad mõnikord tekkida peavalu, väsimus, peapööritus, nahalööve, harvadel
juhtudel ka multiformne erüteem, sügelus, kõhulahtisus, kõhukinnisus või iiveldus. Tavaliselt need
sümptomid ravi jätkamisel leevenduvad. Harva on teatatud liiges- ja lihasvalu juhtudest.
Ranitidiini manustamisel on erandjuhtudel täheldatud juuste sagedasemat väljalangemist (alopeetsiat).

On esinenud maksanäitajate mööduvaid muutusi, mis vähenesid kas ravi jätkamisel või pärast selle
lõppu.

Ranitidiini manustamisel on harva esinenud hepatiiti nii koos kollatõvega kui ka ilma selleta.
Muutused taandusid tavaliselt pärast ravi lõpetamist.

Harva on suurenenud plasma kreatiniini sisaldus. Väärtused olid tavaliselt madalad ja normaliseerusid
ravi jätkamisel ranitidiiniga.

Väga harva on esinenud arütmiaid nagu tahhükardia, bradükardia ja AV-blokaad.
Väga harva esineb neeru ja kuseteede häired (äge interstitsiaarne nefriit) või vaskulaarhäireid
(vaskuliit).

Üksikutel juhtudel on ranitidiini manustamisel esinenud kesknärvisüsteemi häireid nagu äge peavalu,
segasus ja agiteeritus, samuti ka hallutsinatsioonid. Üksikjuhtudel on ranitidiini tarvitamise ajal
teatatud depressioonist. Kesknärvisüsteemi häired esinesid peamiselt vanemaealistel ja tõsiselt haigetel
patsientidel ning taandusid pärast seda, kui ravi ranitidiiniga lõpetati. Harvadel juhtudel esines
pöörduvat nägemise hägustumist (tõenäoliselt tingituna muutunud akommodatsioonist).

Üksikjuhtudel on ranitidiini manustamisel esinenud seksuaalkäitumise häireid (libiido kadumist ja
impotentsust) ja günekomastiat. Nende nähtude ja ranitidiini manustamise vahelist põhjuslikku seost
tuleb veel tõestada.

Üksikutel juhtudel on ranitidiini manustamisel esinenud kõrvalekaldeid verepildis (leukotsütopeenia
ja/või trombotsütopeenia). Need muutused olid tavaliselt mööduvad. Teatatud on ka üksikutest
agranulotsütoosi, pantsütopeenia ja mõnikord luuüdi hüpo- või aplaasia juhtudest.

Üksikjuhtudel on ranitidiini ravi ajal ilmnenud ägedaid ülitundlikkusreaktsioone (nt eosinofiilia,
urtikaaria, palavik, vererõhu langus, angioneurootiline turse, larüngospasm, bronhospasm, valu rinnas,
äge pankreatiit ja anafülaktiline šokk).

4.9   Üleannustamine

Suu kaudu on mitme kuu vältel iga päev manustatud 6300 mg ranitidiini, mis on võrdne 42 tabletiga,
milles sisaldub 150 mg ranitidiini. Seda taluti ilma kõrvalnähtudeta.

Kui esineb ranitidiini üleannustamine ja mürgistuse tunnused, soovitatakse esmalt imendumata
toimeaine kõrvaldamiseks maoloputust. Vajadusel võib patsiendil eemaldada verest imendunud
toimeaine hemodialüüsi abil.


5.    FARMAKOLOOGILISED OMADUSED

5.1   Farmakodünaamilised omadused

Farmakoterapeutiline grupp: H2-retseptorite antagonist, ATC-kood: A02B A02

Ranitidiin on konkureeriv H2-retseptorite antagonist. Ravim inhibeerib basaalset ja maohappe
sekretsiooni, mida stimuleerivad näiteks histamiin, pentagastriin ja toit. Ranitidiini toimel väheneb
maohappe osakaal, samuti, kuid vähemal määral, pepsiini osakaal ja maohappe kogus.

Kahes uuringus terapeutilise annusega 150 mg kaks korda päevas vähendas ranitidiin maohappe
sekretsiooni 24 tunni jooksul keskmiselt 63% ja 69% ning öist happe sekretsiooni 73% ja 90%.
Retsidiivide profülaktikaks kasutatava annuse (150 mg õhtul) puhul vähendas ranitidiin kahes
uuringus maohappe sekretsiooni 24 tunni jooksul keskmiselt 42% ja 69%.

Raviannustes, milleks on 300 mg ranitidiini õhtul, vähenes maohappe eritus 24 tunni jooksul
50…60%, öine maohappe eritus vähenes peaaegu 90%.

5.2   Farmakokineetilised omadused

Ranitidiin imendub suukaudsel manustamisel kiiresti, maksimaalne kontsentratsioon veres saabub
keskmiselt 1,25 kuni 3 tunni jooksul. Ranitidiini biosaadavus tabletina on keskmiselt umbes 50%.
Biosaadavus varieerub indiviiditi suurel määral ja oli ühe uuringu tulemuste alusel 28…76%.

Pärast 150 mg tableti manustamist saavutati maksimaalne plasmakontsentratsioon umbes 400 ng/ml
suurte individuaalsete variatsioonidega. Keskmine plasmakontsentratsioon oli pärast 12 tundi ikka
ligikaudu 40 ng/ml. Pärast 300 mg ranitidiini manustamist saavutati maksimaalne
plasmakontsentratsioon umbes 700…800 ng/ml. Erinevates uuringutes oli 50% happe sekretsiooni
inhibeerimiseks vajalik plasmakontsentratsioon täiskasvanutel erinevates uuringutes ligikaudu
73…165 ng/ml.

Plasmavalkudega seondumine on ligikaudu 15%. Ligikaudne jaotusruumala on täiskasvanutel
1,2…1,8 l/kg ja lastel 2,5 l/kg. Kliirensi koguväärtuse mõõtmisel täiskasvanutel saadi tulemuseks
keskmine väärtus 570…710 ml/min. Lastel ja noorukitel mõõdeti kliirensi koguväärtuseks suuremate
kõikumistega peaaegu 800 ml/min/1,73 m².

Ranitidiin metaboliseerub maksas ranitidiin-N-oksiidiks, N-desmetüülranitidiiniks, ranitidiin-S-
oksiidiks ja furaankarboksüülhappe analoogiks. Suukaudse manustamise järel eritub ranitidiin 24 tunni
jooksul neerude kaudu umbes 30% osas muutumatuna, kuni 6% N-oksiidina ja väike osa
demetüleerituna, S-oksiidina ja furaankarboksüülhappe analoogina. Eritumine toimub tervete
neerudega isikutel põhiliselt tubulaarse sekretsiooni kaudu, renaalne kliirens on umbes 490…520
ml/min. Ranitidiin eritub ka sapipõie kaudu.

Eritumise poolväärtusaeg on tervete neerudega patsientidel suukaudse manustamise järel keskmiselt
ligikaudu 2,3 kuni 3 tundi. See pikeneb neerupuudulikkusega isikutel kaks kuni kolm korda.

Ranitidiin tungib tserebrospinaalvedelikku ainult väga väikestes kogustes.

Ranitidiin läbib platsentaarbarjääri. Pärast nii suukaudset kui veenisisest manustamist sünnituse ajal on
loote nabaveenis mõõdetud ranitidiini kontsentratsiooni, mis vastab ema seerumi kontsentratsioonile.
Ranitidiini sisaldus vastsündinu veres oli 12 tundi pärast sündi väga väike.

Ranitidiin eritub rinnapiima. Kaks tundi pärast ranitidiini manustamist oli piima ja
plasmakontsentratsiooni suhe keskmiselt 1,9 (vahemik: 0,6…20,9).

Lapsed
Laste farmakokineetilised andmed vastavad põhiliselt täiskasvanute andmetele juhul, kui ei ole
sätestatud teisiti.

5.3   Prekliinilised ohutusandmed

Kroonilise toksilisuse prekliinilised uuringud ei ole siiani näidanud kahjulikku toimet inimesele.

Ka ei ole in vivo ja in vitro läbi viidud uuringutes ilmnenud mingeid reproduktsioonitoksilisuse,
mutageensuse ega kartsinogeensuse ilminguid.


6.    FARMATSEUTILISED ANDMED

6.1   Abiainete loetelu

Mikrokristalne tselluloos, kopovidoon, kolloidne veevaba ränidioksiid, magneesiumstearaat,
hüpromelloos (keskmine viskoossus ligikaudu 5 mPa s), polü[butüülmetakrülaat,(2-
dimetüülaminoetüül)-metakrülaat, metüülmetakrülaat] (1:2:1), titaandioksiid E 171, kollane raudoksiid
E 172, talk, makrogool 6000.

6.2   Sobimatus

Ei ole kohaldatav.
6.3   Kõlblikkusaeg

3 aastat.
Ravimit ei tohi pärast kõlblikkusaja lõppu kasutada.

6.4   Säilitamise eritingimused

Hoida temperatuuril kuni 25°C.

6.5   Pakendi iseloomustus ja sisu

PVC/PVDC blisterpakend:
20, 50 ja 100 tabletti pakendis,


6.6   Kasutamis- ja käsitsemisjuhend

Erinõuded puuduvad.


7.    MÜÜGILOA HOIDJA

BERLIN-CHEMIE AG
Glienicker Weg 125
D-12489 Berliin
Saksamaa


8.    MÜÜGILOA NUMBER

279999



9.    ESMASE MÜÜGILOA VÄLJASTAMISE/MÜÜGILOA UUENDAMISE KUUPÄEV

28.10.1999/3.12.2004


10.   TEKSTI LÄBIVAATAMISE KUUPÄEV

November 2004


Ravmiametis kinnitatud märtsis 2009.