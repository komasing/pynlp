RAVIMI OMADUSTE KOKKUVÕTE


1. RAVIMPREPARAADI NIMETUS

Visine Classic, 0,05% silmatilgad, lahus.


2. KVALITATIIVNE JA KVANTITATIIVNE KOOSTIS

1 ml sisaldab 0,5 mg tetrüsoliinvesinikkloriidi.
Abiained vt lõik 6.1
INN.Tetryzolinum

3. RAVIMVORM:

Silmatilgad, lahus.


4. KLIINILISED ANDMED

4.1 Näidustused

Silmapunetuse ja konjunktiivi turse vähendamine

Märkus. Visine Classic silmatilgad vähendavad silmade punetust ja ärritust, mis on põhjustatud
näiteks suitsust, tolmust, eredast valgusest, kontaktläätsedest, kloreeritud veest, õietolmuallergiast,
kosmeetikavahendite kasutamisest .
Tilgad vähendavad ülemäärast pisaratevoolu, valulikkust, sügelust ja kõrvetustunnet.

4.2 Annustamine ja manustamisviis

1...2 tilka haigesse silma 2...3 korda ööpäevas.
Kasutamiseks keerata kork pudelilt, pudel pöörata avaga allapoole. Tilguti ehitus tagab selle, et ravim
väljub pudelile vajutamisel ainult tilkadena. Tilguti ots ei tohi puutuda millegi vastu. Pikaajalist
kasutamist ja üledoseerimist (eriti lastel) tuleb vältida.
Kontaktläätsed tuleb enne kasutamist silmadest eemaldada!

4.3 Vastunäidustused

Ülitundlikkus toimeaine või ravimi ükskõik millise abiaine suhtes. Glaukoom.
Ravimit Visine Classic ei kasutata alla 2-aastastel lastel.

4.4. Hoiatused ja ettevaatusabinõud kasutamisel

Patsiendid, kes põevad südame-veresoonkonna haigusi (südame isheemiatõbi, kõrgvererõhutõbi), kes
kasutavad potentsiaalselt vererõhku tõstvaid ravimeid (nt MAO inhibiitorid) või kes põevad
endokriinsüsteemi- (nt hüpertüreoidism) või silmahaigusi, peaksid enne kasutamist konsulteerima oma
arstiga.

Ravimit Visine Classic kasutatakse ainult vähese ja komplitseerumata silmaärrituse korral.
Arsti poole tuleb pöörduda, kui silmapunetus 48 tunni jooksul ei möödu või hoopis suureneb; samuti
kui silmapunetus on põhjustatud infektsioonist, võõrkehast või traumast. Arsti kiire konsultatsioon on
hädavajalik, kui on tekkinud tugev silmavalu, peavalu, nägemise kadu või vähenemine, ootamatult
tekkinud ”ujuvad laigud silme ees”, silmade äge punetus, valulik reaktsioon valgusele,
topeltnägemine.
4.5 Koostoimed teiste ravimitega ja muud koostoimed

Pole teada.

4.6 Rasedus ja imetamine

Arvestades võimalikke süsteemseid kõrvaltoimeid, tohib raseduse ja imetamise perioodil ravimit
kasutada ainult äärmisel vajadusel ja lühiajaliselt.

4.7 Toime reaktsioonikiirusele

Harvadel juhtudel on täheldatud müdriaasi ja nägemise hägusust pärast Visine Classic tilkade
kasutamist. Sellisel juhul võib olla halvenenud võime töötada mehhanismidega ja juhtida sõidukit.

4.8 Kõrvaltoimed

Pikaajalise või liiga sagedase kasutamise järgselt: reaktiivne hüpereemia, nägemise hägusus, torkimis-
või kõrvetustunne, konjunktiivi ärritus, harvadel juhtudel müdriaas.
Süsteemsel imendumisel võivad harva tekkida südamepekslemine, peavalu, pearinglus, närvilisus,
värisemine, unehäired.

4.9 Üleannustamine

Imikute ja väikelaste puhul on oht kõrvalnähtudele süsteemse imendumise tõttu (eriti allaneelamisel).
Alfa-sümpatomimeetiliste imidasooli derivaatide süsteemne imendumine võib põhjustada unisust,
kehatemperatuuri alanemist, bradükardiat, shokitaolist vererõhulangust, apnoed, koomat,
südameseiskust. Üledoseerimise enamlevinud sümptomideks on siiski müdriaas, iiveldus, tsüanoos,
palavik, krambid, tahhükardia, arütmia, hüpertensioon, kopsuturse, hingamishäired, vaimsed häired.
Spetsiaalne antidoot puudub. Süsteemse imendumise tagajärjel tekkinud mürgistuse korral võib teha
maoloputuse aktiivsöega, anda hapnikku, vererõhu alandamiseks 5 mg fentolamiini naatriumkloriidi
füsioloogilises lahuses aeglaselt veeni või 100 mg suu kaudu. Veresooni ahendavad ained on
vastunäidustatud (hüpertoonia tekkimise oht).
Vajadusel palavikku alandavad ja krambivastased ained ning sümptomaatiline ravi.


5. FARMAKOLOOGILISED OMADUSED

5.1 Farmakodünaamilised omadused

ATC-kood. S01GA02

Tetrüsoliin on alfa-adrenomimeetilise toimega imidasooli derivaat, mis stimuleerib sümpaatilise
närvisüsteemi alfa-adrenergilisi retseptoreid. Toime beeta-adrenergilistele retseptoritele on kas väike
või puudub hoopis. Omab dekongestiivset ja vasokonstriktiivset toimet.

5.2 Farmakokineetilised omadused

Vasokonstriktiivne ja dekongestiivne toime algab umbes 1 minut pärast lokaalset manustamist ja
kestab kuni 4 tundi. Kasutamisel ettenähtud doosides ja vastavate intervallidega, süsteemne
imendumine praktiliselt puudub.


6. FARMATSEUTILISED ANDMED

6.1 Abiainete loetelu
Boorhape, naatriumboraat, naatriumkloriid, dinaatriumedetaat, bensalkooniumkloriid, destilleeritud
vesi.

6.2 Sobimatus

Vältida kontakti kontaktläätsedega. Enne ravimi tilgutamist kontaktläätsed eemaldada.
Enne uuesti paigaldamist oodata vähemalt 15 minutit.

6.3 Kõlblikkusaeg

3 aastat.
Pärast pudeli esmakordset avamist kasutada 1 kuu jooksul.

6.4 Säilitamise eritingimused

Hoida temperatuuril kuni 30º C.

6.5 Pakendi iseloomustus ja sisu

0,05% silmatilgad, 15 ml tilgutiga plastikpudelis

6.6 Erihoiatused ravimi hävitamiseks

Kasutamata ravim või jäätmematerjal tuleb hävitada vastavalt kohalikele seadustele.


7. MÜÜGILOA HOIDJA

McNeil Products Ltd.
c/o Johnson & Johnson,
Foundation Park, Roxborough Way,
Maidenhead, Berkshire, SL 6 3 UG,
Ühendkuningriik

8. MÜÜGILOA NUMBER

121895


9. ESMASE MÜÜGILOA VÄLJASTAMISE/MÜÜGILOA UUENDAMISE KUUPÄEV

22.11.1995/6.02.2009


10. TEKSTI LÄBIVAATAMISE KUUPÄEV

Ravimiametis kinnitatud märtsis 2009