RAVIMI OMADUSTE KOKKUVÕTE


1.      RAVIMPREPARAADI NIMETUS

ATROVENT, nebuliseeritav lahus


2.      KVALITATIIVNE JA KVANTITATIIVNE KOOSTIS

1 ml (20 tilka) 0,025% lahust tilgutiga pudelis sisaldab 261 μg (8r)-3α-hüdroksü-8-isopropüül-
1αH,5αH-tropaaniumbromiid (+)-tropaatmonohüdraati (ipratroopiumbromiidi), mis vastab 250 μg
veevabale ipratroopiumbromiidile.
INN. Ipratropii bromidum

Abiainete täielik loetelu vt lõik 6.1


3.      RAVIMVORM

Nebuliseeritav lahus.


4.      KLIINILISED ANDMED

4.1     Näidustused

Bronhiaalastma või kroonilise obstruktiivse kopsuhaigusega seotud bronhospasmi säilitusravi.

Märkus: Ägeda bronhospasmi (krooniline obstruktiivne kopsuhaigus, bronhiaalastma) korral on
soovitatav koosmanustamine inhaleeritavate beeta-agonistidega.

4.2     Annustamine ja manustamisviis

(20 tilka = umbes 1 ml; 1 tilk = 0,0125 mg veevaba ipratroopiumbromiidi).

Annustamine tuleb kohandada vastavalt individuaalsetele vajadustele ning patsiente tuleb ravi ajal
meditsiiniliselt jälgida. Soovituslikku ööpäevast annust ei ole soovitatav ületada ägeda ega säilitusravi
ajal.

Juhul kui ravi ei anna olulist tulemust või kui patsiendi seisund halveneb, tuleb raviplaani korrigeerida
arsti juures. Ägeda või kiiresti süveneva hingelduse korral tuleb kiiresti konsulteerida arstiga.

Kui ei ole ordineeritud teisiti, soovitatakse alljärgnevaid annuseid:

Püsiravi
Täiskasvanud (sh vanurid) ja noorukid vanuses üle 12-eluaasta:
2,0 ml (40 tilka = 0,5 mg) 3…4 korda ööpäevas

6…12-aastased lapsed:
Kuna selle vanusegrupi kohta on informatsioon vähene, soovitatakse arstliku kontrolli all järgmist
annust: 1,0 ml (20 tilka = 0,25 mg) 3…4 korda ööpäevas

Alla 6- aasta vanused lapsed:
Kuna selle vanusegrupi kohta on informatsioon vähene, soovitatakse arstliku kontrolli all järgmist
annust: 0,4…1,0 ml (8…20 tilka = 0,1…0,25 mg) 3…4 korda ööpäevas
Ägeda bronhospasmi ravi:
Täiskasvanud (sh vanurid) ja üle 12- eluaasta vanused noorukid:
2,0 ml (40 tilka = 0,5 mg); võib manustada korduvaid annuseid kuni patsiendi seisundi
stabiliseerumiseni. Annustevahelise intervalli määrab arst.

ATROVENT’i võib ordineerida kombinatsioonis koos inhaleeritavate β-agonistidega.

6…12-aastased lapsed:
Kuna selle vanusegrupi kohta on informatsioon vähene, soovitatakse arstliku kontrolli all järgmist
annust: 1 ml (20 tilka = 0,25 mg); võib manustada korduvaid annuseid kuni patsiendi seisundi
stabiliseerumiseni kuid mitte rohkem kui 4 korda ööpäevas. Annustevahelise intervalli määrab arst.

ATROVENT’i võib manustada kombinatsioonis koos inhaleeritavate β-agonistidega

Alla 6- aasta vanused lapsed:
Kuna selle vanusegrupi kohta on informatsioon vähene, soovitatakse arstliku kontrolli all järgmist
annust: 0,4…1 ml (8…20 tilka = 0,1…0,25 mg); korduvaid annuseid võib manustada kuni patsiendi
seisundi stabiliseerumiseni, kuid mitte rohkem kui 4 korda ööpäevas. Annustevahelise intervalli
määrab arst.

ATROVENT’i võib manustada kombinatsioonis koos inhaleeritavate β-agonistidega

Soovitatav ravimi annus tuleb lahjendada füsioloogilises (naatriumkloriidi 0,9%) lahuses koguseni
3…4 ml ning inhaleerida pihustatult kogu valmistatud lahus. Lahus tuleb lahjendada iga kord enne
kasutamist, varasemast jäänud lahjendatud lahus tuleb ära visata.

Annustamine võib sõltuda inhaleerimise viisist ja pihustamise kvaliteedist. Inhaleerimise kestvust saab
kontrollida vedeliku koguse järgi.

Ööpäevaseid annuseid, mis ületavad täiskasvanutel ja üle 12-aastastel lastel 2 mg ja alla 12-stel lastel
1 mg, tohib manustada arstliku kontrolli all.

Soovitatavaid ööpäevaseid annuseid ei tohi oluliselt ületada ägeda haigushoo ravis ega püsiravi korral.

ATROVENT nebuliseeritavat lahust saab manustada mitmete müügil olevate pihustusseadmetega
(nebulisaatoritega). Tsentraalse hapniku olemasolu korral on lahust kõige otstarbekam manustada
kiirusega 6…8 liitrit minutis.

ATROVENT lahust sobib ordineerida samaaegselt koos sekreeti lahustavate ravimitega, nt
ambroksooli (LASOLVAN’i, BISOLVON’i) lahusega ja BEROTEC’i inhalatsioonilahustega.

ATROVENT lahust ja dinaatriumkromoglükaadi inhalatsioonilahust ei tohi sademe tekkimise ohu
tõttu ühe ja sama nebulisaatoriga manustada.

4.3     Vastunäidustused

ATROVENT on vastunäidustatud ülitundlikkuse korral atropiini, tema derivaatide või ravimi mõne
abiaine suhtes.

4.4     Hoiatused ja ettevaatusabinõud kasutamisel

Harva võivad ATROVENT’i manustamise järgselt tekkida kiiret tüüpi ülitundlikkusreaktsioonid, nagu
urtikaaria, angioödeem, lööve, bronhospasm, orofarüngeaalne turse ja anafülaksia.

ATROVENT’i tuleb kasutada ettevaatusega patsientidel, kel on eelsoodumus kitsanurga glaukoomile
või kel kaasub kuseteede obstruktsioon (nt eesnäärme hüperplaasia või põiekaela obstruktsioon).
Tsüstilist fibroosi põdevatel patsientidel võib suurema tõenäosusega esineda soolemotoorika häireid.

Silmakomplikatsioonid
Ipratroopiumbromiidi nebuliseeritava lahuse või kombineeritud beeta2-agonistiga lahuse
silmapihustamisel võivad tekkida silmakahjustused (müdriaas, silmasisese rõhu tõus, kitsanurgaga
glaukoom, silmavalu).

Valu või ebamugavustunne silmas, hägune nägemine, visuaalsed halod või värvilised kujutised koos
konjunktiivi ja sarvkesta tursest tingitud punetavate silmadega võivad olla akuutse kitsanurgaga
glaukoomi sümptomiteks. Iga sellise sümptomi tekkimise korral tuleb viivitamatult manustada
miootilisi silmatilku ja pöörduda silmaarsti poole.

Patsiente tuleb õpetada ATROVENT nebuliseeritavat lahust õigesti manustama.

Hoolikalt peab vältima lahuse või piiskade sattumist silma. Pihustatud lahust soovitatakse inhaleerida
suuhuulikuga. Maski kasutamisel peab jälgima, et see hästi sobiks. Glaukoomist ohustatud haigeid
peab hoiatama, et nad kaitseksid oma silmi.

ATROVENT 0,025% lahus sisaldab antimikroobset säilitusainet bensalkooniumkloriidi ja
stabilisaatorit dinaatriumedetaat dihüdraati. Nende ainete suhtes ülitundlikel patsientidel võib tekkida
bronhospasm.

4.5     Koostoimed teiste ravimitega ja muud koostoimed

Beeta-adrenergilised ained ja ksantiini preparaadid võivad tugevdada ATROVENT’i bronhe
lõõgastavat toimet.

4.6     Fertiilsus, rasedus ja imetamine

Rasedus
ATROVENT’i ohutust raseduspuhuse kasutamise korral ei ole tõestatud. Kindla või tõenäolise
raseduse korral tuleb ATROVENT’i ordineerimisel kaaluda ravimi efektiivsuse ja võimaliku riski
suhet. Prekliinilistes uuringutes ei ole ravimi lubatud annuste ületamisel leitud embrüotoksilist või
teratogeenset toimet.

Imetamine
Ei ole teada, kas ATROVENT eritub rinnapiima. Kuigi rasvlahustumatud kvaternaarsed ühendid
erituvad rinnapiima, on vähe tõenäoline, et inhaleeritav ATROVENT jõuaks imikuni toimivas
annuses. Ravimit tuleb imetavale emale vaatamata sellele ordineerida ettevaatusega , kuna paljud
ravimid erituvad rinnapiima.

Fertiilsus
Ipratroopiumbromiidiga teostatud prekliinilised uuringud ei ole näidanud mingeid kõrvaltoimeid
viljakusele (vt lõiku 5.3). Ipratroopiumbromiidi kohta puuduvad kliinilised andmed seoses
viljakusega.


4.7     Toime reaktsioonikiirusele

Seni pole läbi viidud uuringuid autojuhtimist ja masinate käsitsemist mõjustavate toimete kohta. Siiski
tuleb patsientidele selgitada, et neil võib ATROVENT-ravi ajal esineda selliseid kõrvaltoimeid nagu
pearinglus, akommodatsiooni häire, müdriaas ja ähmane nägemine. Seega tuleb soovitada ettevaatust
autojuhtimisel või masinate käsitsemisel. Kui patsientidel esinevad ülal mainitud kõrvaltoimed,
peavad nad vältima potentsiaalselt ohtlikke tegevusi tegevusi nagu autojuhtimine või masinate
käsitsemine.

4.8     Kõrvaltoimed
Paljud loetletud kõrvaltoimetest võib omistada ATROVENT’i antikolinergilistele omadustele. Nii
nagu igasuguse inhalatsioonravi puhul, võib ka ATROVENT’i puhul esineda lokaalseid
ärritussümptomeid. Kõrvaltoimed tuvastati andmete põhjal, mis saadi kliinilistest uuringutest ja
turuletulekujärgsel kasutamisel.

Kliinilistes uuringutes registreeritud kõige sagedamateks kõrvaltoimeteks olid peavalu, kurgu ärritus,
köha, suukuivus, seedetrakti motiilsushäired (sh kõhukinnisus, kõhulahtisus ja oksendamine), iiveldus
ja pearinglus.

Kõrvaltoimete esinemissagedus on väljendatud järgmiselt: väga sage (≥1/10); sage (≥1/100, <1/10);
aeg-ajalt (≥1/1000, <1/100); harv (≥1/10000, <1/1000); väga harv (<1/10000).

Südame häired
Aeg-ajalt:              südamepekslemine, supraventrikulaarne tahhükardia
Harv:                   kodade virvendusarütmia, südame löögisageduse suurenemine

Närvisüsteemi häired
Sage:                   peavalu, pearinglus

Silma kahjustused
Aeg-ajalt:              ähmane nägemine, müdriaas, silmasisese rõhu tõus, glaukoom, silmavalu,
                        halode nägemine, konjunktiivide punetus, sarvkesta turse
Harv:                   akommodatsiooni häire

Respiratoorsed, rindkere ja mediastiinumi häired
Sage:                   kurgu ärritus, köha
Aeg-ajalt:              bronhospasm, paradoksaalne bronhospasm, larüngospasm, neeluturse,
kurgukuivus

Seedetrakti häired
Sage:                   suukuivus, iiveldus, seedetrakti motiilsushäire
Aeg-ajalt:              kõhulahtisus, kõhukinnisus, oksendamine, stomatiit, suu limaskesta turse

Neerude ja kuseteede häired
Aeg-ajalt:             kusepeetus

Naha ja nahaaluskoe kahjustused
Aeg-ajalt:            lööve, sügelus, angioödeem
Harv:                 urtikaaria

Immuunsüsteemi häired
Aeg-ajalt:            ülitundlikkus, anafülaktilised reaktsioonid

4.9     Üleannustamine

Üleannustamise spetsiifilisi sümptomeid ei ole teada. Tänu laiale terapeutilisele vahemikule ja
lokaalsele manustamisele on tõsiste antikolinergiliste sümptomite tekkimine vähetõenäoline. Võivad
tekkida nõrgad antikolinergilise toime sümptomid nagu suukuivus, visuaalsed akommodatsioonihäired
ja tahhükardia.


5.      FARMAKOLOOGILISED OMADUSED.

5.1     Farmakodünaamilised omadused

ATC-kood: R03B B01
ATROVENT on kolinoblokeerivate (parasümpatolüütiliste) omadustega kvaternaarne
ammooniumiühend. Prekliiniliste uuringute andmetel inhibeerib ta vagaalselt vahendatud reflekse,
olles antagonistiks atsetüülkoliinile, vagusest vabanevale transmitterile. Antikolinergilised ravimid
suurendavad Ca++ intratsellulaarset kontsentratsiooni, mida põhjustab atsetüülkoliini koostoime
bronhide silelihaste muskariiniretseptoritega. Ca++ vabanemist vahendab sekundaarne
ülekandesüsteem, mis koosneb IP3-st (inositooltrifosfaadist) ja DAG-ist (diatsüülglütseroolist).

Pärast ATROVENT’i (ipratroopiumbromiidi) inhalatsiooni saabuv bronhodilatsioon on eeskätt
lokaalne ja kopsude suhtes kohaspetsiifiline, ning olemuselt mittesüsteemne.

Prekliinilised ja kliinilised andmed ei viita ATROVENT’i kahjustavale toimele hingamisteede
limaskesta sekretsioonile, mukotsiliaarsele kliirensile või gaasivahetusele.

85...90 päeva kestnud kontrollitud uuringus bronhospasmiga kulgeva kroonilise obstruktiivse
kopsuhaigusega patsientidel (krooniline bronhiit ja emfüseem) saadi kopsufunktsiooni oluline
paranemine (FEV1 ja FEV25-75% suurenes 15% ja enam) 15 minutiga, maksimumiga 1...2 tunni pärast,
püsides enamikul patsientidest 4...6 tundi.

ATROVENT’i bronhelõõgastavat toimet ägeda bronhospasmi ravis on näidatud täiskasvanud ja üle 6-
aastastel astmahaigetel lastel. Enamikes nendes uuringutes manustati ATROVENT’i kombinatsioonis
inhaleeritava beeta-agonistiga.

5.2     Farmakokineetilised omadused

ATROVENT’i terapeutiline toime efekt on lokaalne, st ravim toimib hingamisteedes. Seepärast ei
kulge bronhodilatatsioon ja süsteemne farmakokineetika paralleelselt.

Pärast inhalatsiooni deponeeritakse tavaliselt 10...30% annusest kopsudes, olenevalt koostisest ja
inhaleerimistehnikast. Suurem osa annusest neelatakse alla ning see satub mao-sooletrakti.

Kopsudesse deponeeritud annus jõuab vereringesse kiiresti (minutite jooksul) ning omab peaaegu
täielikku süsteemset biosaadavust.

Esialgse ühendi kumulatiivne renaalne eritumine (0...24 tundi) on ligikaudu 46% veenisiseselt
manustatud annusest, alla 1% suukaudsest annusest ning umbes 3...13% inhaleeritud annusest.
Vastavalt neile andmetele hinnatakse ipratroopiumbromiidi suukaudsete ja inhaleeritud annuste
üldiseks süsteemseks biosaadavuseks vastavalt 2% ja 7...28%. Seda arvesse võttes ei tõsta
ipratroopiumbromiidi allaneelatud annuseosad oluliselt süsteemselt tsirkuleerivat kogust.

Pärast ipratroopiumbromiidi inhalatsiooni kas HFA 134a või CFC propellendiga oli kumulatiivne
renaalne eritumine 24 tunni jooksul vastavalt ligikaudu 12% ja 10%.

Peamised farmakokineetilised parameetrid arvutati seerumi kontsentratsiooni andmete alusel pärast
ravimi intravenoosset manustamist. Jaotusruumala tasakaalukontsentratsiooni korral (Vdss) on
ligikaudu 176 l (≈ 2,4 l/kg). Ravim seondub plasmavalkudega minimaalselt (alla 20%). Kvaternaarne
amiinipratroopium ei läbi hematoentsefaalbarjääri. Terminaalse eliminatsioonifaasi poolväärtusaeg on
ligikaudu 1,6 tundi.

Ipratroopiumi totaalne kliirens on 2,3 l/min ja renaalne kliirens – 0,9 l/min. Pärast veenisisest
manustamist metaboliseeritakse ligikaudu 60% annusest – tõenäoliselt suuremas osas maksas
oksüdatsiooni teel.

Eritumistasakaalu uuringutes arvestati ravimiga seotud radioaktiivsuse (sh esialgse ühendi ja kõigi
metaboliitide) kumulatiivseks renaalseks eritumiseks (6 päeva) pärast veenisisest manustamist 72,1%,
pärast suukaudset manustamist 9,3% ja pärast inhalatsiooni 3,2%. Väljaheitega eritunud radioaktiivsus
oli pärast veenisisest manustamist 6,3%, pärast suukaudset manustamist 88,5% ja pärast inhaleerimist
69,4%. Arvestades ravimiga seotud radioaktiivsuse eritumist pärast veenisisest manustamist, toimub
peamine eritumine neerude kaudu. Ravimiga seotud radioaktiivsuse (esialgse ühendi ja metaboliitide)
eliminatsiooni poolväärtusaeg on 3,6 tundi. Peamised uriiniga erituvad metaboliidid seonduvad
halvasti muskariiniretseptoritega ning neid tuleb pidada ebaefektiivseiks.

5.3     Prekliinilised ohutusandmed

Ipratroopiumbromiidi lokaalset ja süsteemset taluvust on ulatuslikult uuritud mitmel loomaliigil,
kasutades erinevaid manustamisviise.

Ägedat toksilisust pärast inhalatsiooni teel, suukaudset ja veenisisest manustamist on hinnatud mitmel
näriliste ja mittenäriliste liigil. Inhalatsiooni teel manustatuna oli isastel merisigadel minimaalne
letaalne annus 199 mg/kg. Rottidel ei täheldatud surmajuhtumeid suurimate tehniliselt võimalike
annustega (st 0,05 mg/kg pärast 4 tundi manustamist või ipratroopiumbromiidi 160 inhalatsiooni
annuses 0,02 mg/inhalatsioon).

Suukaudsed DL50 väärtused hiirel, rotil ja küülikul olid vastavalt 1 585, 1 925 ja 1 920 mg/kg.
Veenisisesed DL50 väärtused olid hiirel, rotil ja koeral vastavalt 13,6; 15,8 ja 18,2 mg/kg. Kliinilisteks
nähtudeks olid müdriaas, suu limaskestade kuivus, düspnoe, treemor, spasmid ja/või tahhükardia.

Korduvannuse toksilisuse uuringud on läbi viidud rottidel, küülikutel, koertel ja reesusahvidel.
Kuni 6 kuud kestnud uuringutes rottide, koerte ja reesusahvidega oli kõrvaltoimeid mittetekitav annus
vastavalt 0,384 mg/kg/ööpäevas, 0,18 mg/kg/ööpäevas ja 0,8 mg/kg/ööpäevas. Koertel täheldati suu
limaskestade kuivust ja tahhükardiat. Bronho-pulmonaalsüsteemis ega üheski teises organis ei
täheldatud toimeainega seotud histopatoloogilisi kahjustusi. Rottidel oli NOAEL pärast 18-kuulist
suukaudset manustamist 0,5 mg/kg/ööpäevas.

Rottidel kuni 6 kuu jooksul ja koertel kuni 3 kuu jooksul teostatud korduvate inhalatsiooniannuste
toksilisuse uuringutes teise ravimvormiga (ninasisene koostis, alternatiivse propellandi HFA 134 ja
laktoosipulbri vorm) ei lisanud ipratroopimbromiidi üldisele toksilisuse profiilile uusi andmeid.
Kuni 6 kuud kestnud ninasisene manustamine näitas koertel täheldamatu efekti taset (NOEL)
>0,20 mg/kg/ööpäevas ning kinnitas varasemaid ninasisese manustamise uuringuid, mis kestsid kuni
13 nädalat.

Ipratroopiumbromiidi vesilahus inhalatsioonina oli rottidele ühekordselt manustatuna (0,05mg/kg üle
4 tunni) lokaalselt hästi talutav. Korduvas uuringus toksilises annuses oli ipratroopiumbromiid
lokaalselt hästi talutav.

Merisigadel ei täheldatud aktiivset anafülaksiat ega passiivseid naha anafülaktilisi reaktsioone.

In vitro (Ames’i test) ja in vivo (mikrotuuma test, dominantse letaalsuse test hiirtel, Hiina hamstrite
luuüdi rakkude tsütogeneetiline analüüs) uuringud ei andnud tõendeid genotoksilisuse kohta.

Pikaajalised uuringud hiirte ja rottidega ei ole viidanud tumorigeensetele ja kartsinogeensetele
omadustele.

Hiirte, rottide ja küülikutega on läbi viidud uuringud ipratroopiumbromiidi võimaliku mõju suhtes
fertiilsusele, embrüo-fetotoksilisusele ja peri/postnataalsele arengule. Suukaudsete annuste kõrged
tasemed, st 1 000 mg/kg/ööpäevas rotil ja 125 mg/kg/ööpäevas küülikul, olid emasloomale toksilised
mõlema liigi puhul ning embrüotoksilised rotil, kel vähenes loote kaal. Raviga seotud väärarenguid ei
täheldatud. Suurimad võimalikud inhaleeritavad annused, 1,5 mg/kg/ööpäevas rottidel ja 1,8
mg/kg/ööpäevas küülikutel ei omanud kõrvaltoimet reproduktiivsusele.


6.      FARMATSEUTILISED ANDMED

6.1     Abiainete loetelu
Bensalkooniumkloriid, dinaatriumedetaatdihüdraat, naatriumkloriid, vesinikkloriidhape, puhastatud
vesi.

6.2      Sobimatus

Ei ole teada

6.3      Kõlblikkusaeg

3 aastat.

6.4      Säilitamise eritingimused

Hoida temperatuuril kuni 30˚C, külmumise eest kaitstult.

6.5      Pakendi iseloomustus ja sisu

Merevaigu värvi klaasist, 20 mg pudelid.

6.6      Erihoiatused ravimi hävitamiseks

Erinõuded puuduvad.


7.       MÜÜGILOA HOIDJA

Müügiloa hoidja
Boehringer Ingelheim International GmbH
Binger Straβe 173
D-55216 Ingelheim am Rhein
Saksamaa


8.       MÜÜGILOA NUMBER

124296


9.     ESMASE MÜÜGILOA VÄLJASTAMISE/MÜÜGILOA UUENDAMISE KUUPÄEV


10.01.1996 / 20.04.2007


10.      TEKSTI LÄBIVAATAMISE KUUPÄEV

Ravimiametis kinnitatud oktoobris 2010