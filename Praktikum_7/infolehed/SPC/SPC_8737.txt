RAVIMI OMADUSTE KOKKUVÕTE


1.    RAVIMPREPARAADI NIMETUS

GENOTROPIN, 5,3 mg süstelahuse pulber ja lahusti
GENOTROPIN, 12 mg süstelahuse pulber ja lahusti


2.    KVALITATIIVNE JA KVANTITATIIVNE KOOSTIS

Genotropin 5,3 mg süstelahuse pulber ja lahusti, säilitusainega. Üks kolbampull sisaldab 5,3 mg
somatropiini. Peale lahustamist sisaldab üks kolbampull 5,3 mg somatropiini 1 milliliitris.

Genotropin 12 mg süstelahuse pulber ja lahusti, säilitusainega. Üks kolbampull sisaldab 12 mg
somatropiini. Peale lahustamist sisaldab üks kolbampull 12 mg somatropiini 1 milliliitris.

INN. Somatropinum

Abiainete täielik loetelu vt lõik 6.1.


3.    RAVIMVORM

Süstelahuse pulber ja lahusti.


4.    KLIINILISED ANDMED

4.1   Näidustused

Lapsed.
Kasvuhormooni puudulikkusest tingitud kasvupeetus.
Turner’i sündroomi või kroonilise neerupuudulikkusega seotud kasvupeetus.
Kasvuhäire (olemasolev pikkus SDS<–2,5 ja vanemate järgi kohandatud pikkus SDS<–1) üsasisese
kasvupeetusega sündinud lühikestel lastel, kelle sünnikaal ja/või pikkus on alla –2 SD ning kes ei ole
neljandaks või hilisemaks eluaastaks järele kasvanud (HV SDS<0 viimase aasta jooksul).
Kasvupeetuse ravi ja kehaehituse parandamine Praderi-Willi sündroomi korral (diagnoosi peavad
kinnitama sobivad geneetilised testid).

Täiskasvanud.
Kasvuhormooni väljendunud puudulikkuse asendusravi täiskasvanutel.

Algus täiskasvanueas: patsiendid, kellel on raske kasvuhormooni puudulikkus, kaasuvalt
hüpotaalamuse või hüpofüüsi haigusest tingitud mitme hormooni puudulikkusele, koos vähemalt ühe
hüpofüüsi hormooni (va prolaktiini) puudulikkusega. Nendele patsientidele tuleb teha vastav
dünaamiline test, et diagnoosida või välistada kasvuhormooni puudulikkus.

Algus lapseeas: patsiendid, kellel esines lapseeas kaasasündinud, geneetiline, omandatud või
idiopaatiline kasvuhormooni puudulikkus. Patsiente, kellel avastati kasvuhormooni puudulikkus
lapseeas, tuleb kasvuhormooni sekreteerimisvõime suhtes taashinnata pärast pikkusesse kasvamise
lõppemist. Patsientide puhul, kellel esineb suurem tõenäosus kasvuhormooni püsiva puudulikkuse
tekkeks (näiteks pärilik kasvuhormooni puudulikkus või sekundaarne kasvuhormooni puudulikkus
hüpofüüsi/hüpotaalamuse haiguse või insuldi tõttu), on IGF-I SDS-i väärtus <–2 kasvuhormooni raske
puudulikkuse piisavaks tõendiks, juhul kui patsient ei ole vähemalt nelja nädala vältel saanud ravi
kasvuhormooniga.
Kõigil teistel juhtudel tuleb määrata IGF-I ja teha üks kasvuhormooni stimulatsiooni test.
4.2   Annustamine ja manustamisviis

Annustamine on individuaalne ja sõltub kehakaalust ning kehapindalast.
Lipoatroofia vältimiseks peab süstekohta regulaarselt vahetama.

Lapsed
Kasvuhormooni puudulikkusest tingitud kasvupeetus. Tavaliseks soovitatavaks annuseks on
0,025…0,035 mg/kg (0,07…0,10 RÜ/kg) kehakaalu kohta ööpäevas või siis 0,7…1,0 mg/m2
(2,1…3,0 RÜ/m2) kehapinna kohta ööpäevas. Kasutatud on aga isegi veel suuremaid annuseid.

Kui lapseeas alanud kasvuhormooni puudulikkus jätkub ka noorukieas, tuleb ravi jätkata, et saavutada
täielik somaatiline areng (kehaehitus, luutihedus). Üleminekuperioodis on üheks ravieesmärgiks
saavutada normaalne luutihedus, T-skoor >–1 (so densitomeetria abil määratud luutihedus võrreldes
standardiseeritud keskmise soole ja rassile kohandatud täiskasvanu maksimaalse luutihedusega).
Täpsemad annustamisjuhised on toodud allolevas täiskasvanute annuseid tutvustavas lõigus.

Praderi-Willi sündroomist tingitud lapseea kasvuhäirete ravi ning kehaehituse parandamine.
Tavaliseks soovitatavaks annuseks on 0,035 mg/kg (0,10 RÜ/kg) kehakaalu kohta ööpäevas või 1,0
mg/m2 (3,0 RÜ/m2) kehapinna kohta ööpäevas. Ööpäevast annust 2,7 mg ei tohiks ületada. Ravi ei
tohiks kasutada lastel, kelle kasvamise kiirus on alla 1 cm aastas ja lastel, kellel epifüüsid on juba
sulgunud.

Turner’i sündroomiga seotud kasvupeetus. Tavaliseks soovitatavaks annuseks on 0,045…0,050 mg/kg
(0,14 RÜ/kg) kehakaalu kohta ööpäevas või siis 1,4 mg/m2 (4,3 RÜ/m2) kehapinna kohta ööpäevas.

Kroonilise neerupuudulikkusega seotud kasvupeetus. Soovitatavaks annuseks on 1,4 mg/m2 (4,3
RÜ/m2) kehapinna kohta ööpäevas või siis 0,045…0,050 mg/kg (0,14 RÜ/kg) kehakaalu kohta
ööpäevas. Kui kasvukiirus on väga aeglane, võib vajalik olla ka suuremate annuste manustamine.
Pärast kuus kuud kestnud ravikuuri võib olla vajalik annuste korrigeerimine.

Kasvuhäire üsasisese kasvupeetusega (SGA) sündinud lühikestel lastel. Tavaliselt soovitatakse annust
0,035 mg/kg kehakaalu kohta ööpäevas (1 mg/m2 kehapinna kohta ööpäevas), kuni saavutatakse lõplik
kehapikkus (vt lõik 5.1). Ravi tuleb lõpetada pärast esimest raviaastat, kui kehapikkuse suurenemise
kiiruse SDS on alla +1. Ravi tuleb lõpetada, kui kasvamise kiirus on <2 cm/aastas ja kui luuline vanus
on, vastavalt epifüsiaalsete kasvuplaatide sulgumisele, tüdrukutel >14 aastat, poistel >16 aastat.

Soovitatud annused lastel
                                                                        RÜ/m2              mg/m2
                                  RÜ/kg                 mg/kg
                                  kehakaalu             kehakaalu       kehapindala        kehapindala
           Näidustus
                                  kohta                 kohta           kohta              kohta
                                  Ööpäevane             Ööpäevane       Ööpäevane          Ööpäevane
                                  annus                 annus           annus              annus
 Kasvuhormooni vaegus lastel      0,07…0,10             0,025…0,035     2,1…3,0            0,7…1,0
 Turner’i sündroom                0,14                  0,045…0,050     4,3                1,4
 Krooniline neerupuudulikkus      0,14                  0,045…0,050     4,3                1,4
 Praderi-Willi sündroom           0,10                  0,035           3,0                1,0
 Üsasisene kasvupeetus            0,10                  0,035           3,0                1,0

Kasvuhormooni puudulikkus täiskasvanutel: Patsientide puhul, kellel jätkatakse ravi kasvuhormooniga
pärast lapseeas esinenud kasvuhormooni puudulikkust, on soovitatav algannus ravi taasalustamisel
0,2…0,5 mg ööpäevas. Seejärel suurendatakse järk-järgult või vähendatakse annust sõltuvalt patsiendi
individuaalsetest vajadustest ja lähtuvalt IGF-I kontsentratsioonist.
Täiskasvanueas alanud kasvuhormooni puudulikkuse korral alustatakse ravi väikese annusega,
0,15…0,3 mg (0,45…0,9 RÜ) ööpäevas. Annust tuleks järk-järgult suurendada vastavalt patsiendi
individuaalsetele vajadustele, mis määratakse IGF-I kontsentratsiooni põhjal.
Mõlemal juhul on ravi eesmärgiks hoida insuliinisarnase kasvufaktori I (IGF-I) kontsentratsioonide
väärtused vahemikus 2 SDS, arvutatuna vanusega korrigeeritud keskmisest.
Patsientidele, kellel ravi alguses on IGF-I kontsentratsioon normis, tuleb manustada kasvuhormooni
seni, kuni IGF-I väärtus saavutab normiväärtuse ülemise piiri, kuid ei ületa 2 SDS. Annuse tiitrimisel
võib lähtuda ka kliinilisest vastusest ja kõrvaltoimetest. On teada, et osal kasvuhormooni
puudulikkusega patsientidest IGF-I väärtused ei normaliseeru, kuigi kliiniliselt on reaktsioon ravile
hea, neil patsientidel ei ole vaja annust ravi käigus suurendada.
Ööpäevane säilitusannus on 1,0 mg, sellest suurema annuse kasutamine on harva vajalik. Naistele võib
olla vajalik manustada suuremaid annuseid kui meestele, sest meestel suureneb aja jooksul tundlikkus
IGF-I suhtes. See tähendab seda, et naiste puhul esineb alaravimise oht, eriti nendel, kes saavad
hormoonasendusravi suukaudsete östrogeenidega, samal ajal kui meestel esineb üleravimise oht.
Seetõttu tuleb kasvuhormooni annuse täpsust kontrollida iga 6 kuu järel. Et normaalse füsioloogilise
kasvuhormooni produktsioon aastatega väheneb, siis vähendatakse manustatava kasvuhormooni
annust. Üle 60-aastaste patsientide ravi alustatakse annusega 0,1…0,2 mg ööpäevas, annust
suurendatakse aeglaselt sõltuvalt patsiendi individuaalsetest vajadustest. Tuleks kasutada minimaalset
efektiivset annust. Need patsiendid vajavad väga harva säilitusannuseid, mis ületavad 0,5 mg
ööpäevas.

4.3   Vastunäidustused

Ülitundlikkus toimeaine või ravimi ükskõik millise abiaine suhtes.

Ükskõik milline aktiivses faasis kasvaja. Enne ravi alustamist peab kasvajavastane ravi olema
lõpetatud..

GENOTROPIN’i ei tohi kasutada kasvu kiirendamiseks nendel lastel, kellel on epifüüsid juba
sulgunud.
GENOTROPIN’iga ei tohi ravida ägedas kriitilises seisundis patsiente, kellel esinevad
komplikatsioonid avatud südamel tehtud operatsioonide, abdominaalkirurgia, polütrauma, ägeda
hingamispuudulikkuse või sarnaste olukordade järgselt (asendusravile vastavate patsientide kohta vt
lõik 4.4).

4.4   Hoiatused ja ettevaatusabinõud kasutamisel

Haiguse diagnoosimist ning ravikuuri GENOTROPIN’iga peab alustama arst, kellel on vastav
kvalifikatsioon ning kogemused kasvuhormooni defitsiidiga patsientidele diagnoosi panemise ning
selle haiguse ravimise alal.

Säilitusainena kasutatava metakresooli manustamisel võib väga harva tekkida kõrvaltoimena müosiit.
Juhul, kui süstekohal tekib müalgia ning ülemäärase tugevusega valu, tuleb arvesse võtta müosiidi
võimalust ja juhul, kui see diagnoos leiab kinnitust, kasutada GENOTROPIN’i metakresoolivaba
ravimvormi.

Insuliinitundlikkus
Somatropiin võib vähendada insuliinitundlikkust. Diabeediga patsientidel võib olla vajalik
insuliiniannuse kohandamine pärast ravi alustamist somatropiiniga. Ravi ajal somatropiiniga tuleb
diabeediga patsiente hoolikalt jälgida glükoosi talumatuse nähtude või täiendavate diabeedi
riskitegurite avaldumise suhtes.

Kilpnäärmetalitlus
Kasvuhormoon suurendab väljaspool kilpnääret toimuvat T4 muutmist T3-ks, mistõttu võib
vereplasmas väheneda T4 ja suureneda T3 sisaldus. Ehkki suuremal osal tervetest vabatahtlikest jäi
kilpnäärme hormoonide sisaldus perifeerses veres normväärtuste piiresse, võib nõrgalt väljendunud
hüpotüreoosi nähtudega isikutel teoreetiliselt tekkida hüpotüreoos. Seetõttu tuleb kõigil patsientidel
jälgida kilpnäärmetalitlust. Standardset asendusravi saavatel hüpopituitarismiga patsientidel tuleb
hoolikalt jälgida kasvuhormoonravi võimalikku mõju kilpnäärmetalitlusele.
Pahaloomulise haiguse ravi tagajärjel sekundaarselt kujunenud kasvuhormooni defitsiidi korral on
vajalik pöörata tähelepanu pahaloomulise haiguse taastekke sümptomitele. Endokriinsete haigustega
patsientidel, kaasa arvatud kasvuhormooni defitsiidiga patsientidel, esineb sagedamini kui üldises
populatsioonis reieluu proksimaalse epifüüsi nihkumisi. Neid lapsi, kellel ravikuuri ajal
somatropiiniga tekib lonkamine, tuleb kliiniliselt uurida.

Healoomuline intrakraniaalne hüpertensioon
Raskete või korduvate peavalude, nägemishäirete, iivelduse ja/või oksendamise korral on soovitatav
teha silmapõhjade uuring võimaliku papilliödeemi avastamiseks. Kui papilliödeemi esinemine on
kinnitust leidnud, tuleb kaaluda healoomulise intrakraniaalse hüpertensiooni võimalust ning vajaduse
korral tuleb ravi kasvuhormooniga katkestada. Praeguseks ajaks on liiga vähe andmeid, et anda
juhiseid ravi jätkamise kohta patsientidel, kellel intrakraniaalne hüpertensioon on taandunud. Kui
kasvuhormooni manustamist alustatakse uuesti, on vajalik patsiendi hoolikas jälgimine intrakraniaalse
hüpertensiooni sümptomite suhtes.

Leukeemia
Väikesel arvul kasvuhormooni puudusega patsientidest, kellest osa on saanud ravi somatropiiniga,
täheldati leukeemiat. Siiski puuduvad andmed leukeemia suurenenud esinemissageduse kohta
kasvuhormooni saavatel vastava eelsoodumuseta isikutel.

Antikehad
Nagu kõigi somatropiini sisaldavate ravimite korral, võivad väikesel protsendil patsientidest tekkida
somatropiini vastased antikehad. GENOTROPIN’i kasutamisel on antikehade teket täheldatud
ligikaudu 1%-l patsientidest. Nende antikehade seondumisvõime on siiski väike ega mõjuta kasvu
kiirust. Somatropiini vastaste antikehade esinemise suhtes tuleb uurida patsiente, kellel täheldatakse
muude põhjustega mitteseletatavat ravivastuse puudumist.

Eakad patsiendid
Üle 80-aastaste patsientide puhul on ravikogemus piiratud. Eakad patsiendid võivad GENOTROPIN’i
toime suhtes olla tundlikumad, seetõttu võivad neil ka suurema tõenäosusega tekkida kõrvaltoimed.

Rasked ägeda kuluga haigused
GENOTROPIN’i toimeid haiguse paranemisele uuriti kahes platseebokontrollitud uuringus, mis
hõlmas 522 kriitilises seisundis patsienti, kellel esinesid tüsistused avatud südameoperatsiooni,
abdominaalkirurgilise protseduuri, hulgitrauma või ägeda hingamispuudulikkuse järgselt. Nendel
patsientidel, keda raviti 5,3 mg või 8 mg GENOTROPIN’iga ööpäevas, oli suremusnäitaja
platseeborühma patsientidega võrreldes kõrgem – vastavalt 42% vs 19%. Antud teadmistele
baseerudes ei tohi selle rühma patsiente GENOTROPIN’iga ravida. Et informatsioon kasvuhormooni
asendusravi ohutuse suhtes ägedate kriitiliste haigustega patsientidel puudub, tuleb hinnata selles
situatsioonis ravikuuri jätkamisest saadavat kasu võimalike ohtude suhtes.

Kõigil patsientidel, kellel tekivad teistsugused või sarnased ägedad kriitilised haigused, tuleb
GENOTROPIN’iga ravi jätkamisest saadavat kasu hinnata sellega seotud võimalike ohtude suhtes.

Praderi-Willi sündroom
Praderi-Willi sündroomiga patsientide ravimisel kasvuhormooniga peab alati kaasnema piiratud
kalorsusega dieet.

On teatatud surmajuhtumitest kasvuhormooni kasutamise tagajärjel Praderi-Willi sündroomiga lastel,
kellel on esinenud üks või enam järgmistest riskifaktoritest: tõsine rasvumine (patsiendid, kellel kaalu
ja pikkuse suhe ületab 200%), hingamispuudulikkus või uneapnoe anamneesis, kindlaks tegemata
etioloogiaga hingamisteede infektsioon. Patsiendid, kellel esineb üks või mitu eelpoolnimetatud
faktoritest, võivad kuuluda suurenenud riskigruppi.

Enne Praderi-Willi sündroomiga patsientide ravi alustamist somatropiiniga tuleb patsienti hinnata
ülemiste hingamisteede obstruktsiooni, uneapnoe või hingamisteede infektsiooni olemasolu suhtes.
Kui ülemiste hingamisteede obstruktsiooni hinnates leitakse patoloogilisi sümptomeid, tuleb laps enne
ravi alustamist kasvuhormooniga saata vastava ravi saamiseks kõrva-nina-kurguarsti juurde.

Enne ravi alustamist kasvuhormooniga tuleb hinnata uneapnoe olemasolu polüsomnograafial või öisel
oksümeetrial ning uneapnoe kahtluse korral jälgida selle suhtes ka ravi jooksul.

Kui ravi ajal somatropiiniga tekivad patsiendil ülemiste hingamisteede obstruktsiooni nähud
(sealhulgas norskamise teke või selle süvenemine), tuleb ravi katkestada ja lasta kõrva-nina-
kurguarstil ülemisi hingamisteid uuesti hinnata.

Kõiki Praderi-Willi sündroomiga patsiente tuleb uneapnoe kahtluse korral jälgida.

Patsiente tuleb jälgida hingamisteede nakkuste sümptomite suhtes. Nakkuse tekkimise korral on
vajalik võimalikult varane diagnoosimine ja agressiivne ravi.

Enne ravi kasvuhormooniga ja selle ajal peab Praderi-Willi sündroomiga patsientide kehakaalu
hoidma tõhusalt kontrolli all.

Praderi-Willi sündroomiga patsientidel esineb sageli skolioosi. Skolioos võib tekkida kiire kasvu ajal
kõikidel lastel. Ravi ajal on vajalik patsientide jälgimine skolioosi sümptomite tekke suhtes. Siiski,
ravi kasvuhormooniga ei ole põhjustanud skolioosi esinemissageduse suurenemist ega raskusastme
süvenemist.

Pikaajalise ravi kogemus täiskasvanute ja Praderi-Willi sündroomiga patsientide puhul on piiratud.

Üsasisene kasvupeetus
Lühikasvulistel SGA-ga sündinud lastel on enne ravi alustamist kasvuhormooniga vaja välistada kõik
muud võimalikud meditsiinilised põhjused või kasvuhäireid põhjustavad raviviisid.

SGA-ga lastel on soovitatav mõõta enne ravi alustamist ja pärast seda üks kord aastas tühja kõhu
veresuhkru ja insuliini väärtusi. Suurenenud diabeediriskiga patsientidele (nt need, kellel
pereanamneesis on suhkurtõbi, ülekaalulisus, raskekujuline insuliiniresistentsus, acanthosis nigricans)
on vaja teha suukaudne glükoositolerantsuse test (OGIT). Diabeedi korral ei tohi kasvuhormooni
manustada.

Enne ravi alustamist ja pärast seda on soovitatav mõõta kaks korda aastas SGA-ga laste IGF-I väärtusi.
Kui korduvatel mõõtmistel ületavad IGF-I väärtused lapse vanusele ja puberteedistaadiumile vastavaid
normväärtusi rohkem kui kahe standardhälbe võrra, tuleb annuse kohandamisel arvestada IGF-I /
IGFBP-3 suhet.

Kogemus puberteedi alguses SGA-ga patsientide ravi alustamisest on piiratud. Seetõttu ei ole
puberteedi alguses soovitatav ravi alustada. Silveri-Russelli sündroomiga patsientide ravikogemus on
piiratud.

Ravi lõpetamine enne lõpliku pikkuskasvu saavutamist võib põhjustada SGA-ga sündinud
lühikasvuliste laste juba saavutatud pikkuskasvu pidurdumist.

Krooniline neerupuudulikkus
Kroonilise neerupuudulikkuse korral peab neerufunktsioon enne ravi alustamist olema alla 50%
normaalsest funktsioonist. Enne ravi alustamist peab kasvuhäirete olemasolule kinnituse leidmiseks
patsienti jälgima ühe aasta jooksul. Selle perioodi vältel tuleb rakendada konservatiivset
neerupuudulikkuse ravi (mis hõlmab atsidoosi, hüperparatüreoidismi ja toitumuse kontrolli), mida
tuleb jätkata ka ravi ajal kasvuhormooniga. Neerusiirdamise korral tuleb ravi kasvuhormooniga
katkestada.

Praeguseks ei ole andmeid kroonilist neerupuudulikkust põdevate GENOTROPIN-ravi saanud
patsientide lõpliku pikkuse kohta.
4.5   Koostoimed teiste ravimitega ja muud koostoimed

Samaaegne ravi glükokortikoididega võib pärssida somatropiini sisaldavate ravimite kasvu
soodustavat toimet. Seetõttu tuleb glükokortikoidravi saavate patsientide kasvu hoolikalt jälgida, et
hinnata glükokortikoidravi võimalikku mõju kasvule.

Kasvuhormooni defitsiidiga täiskasvanud patsientidel läbi viidud uuring preparaadi koostoimete kohta
teiste ravimitega näitas, et somatropiini manustamine võib kiirendada tsütokroom P450 isoensüümide
kaudu metaboliseeruvate ainete kliirensit. Tsütokroom P450 3A4 poolt metaboliseeritavate ühendite
(nt suguhormoonid, kortikosteroidid, krambivastased ravimid ja tsüklosporiin) lagunemine võib olla
märkimisväärselt kiirenenud, mis põhjustab nende ühendite plasmakontsentratsiooni vähenemise.
Selle kliiniline tähendus on teadmata.

Suhkurdiabeedi ning kilpnäärmehaiguste kohta vt lõik 4.4 ja suukaudse östrogeenasendusravi kohta vt
lõik 4.2.

4.6   Rasedus ja imetamine

Rasedus
Loomkatsete põhjal ei saa välistada toimet rasedusele, embrüo/loote arengule, sünnitusele või
postnataalsele arengule (vt lõik 5.3). Kliinilisi uuringuid rasedatel ei ole läbi viidud. Seetõttu ei ole
somatropiini sisaldavate ravimite kasutamine soovitatav raseduse ajal ja viljakas eas naistel, kes ei
kasuta mõnda rasestumisvastast meetodit.

Imetamine
Kliinilisi uuringuid somatropiini sisaldavate ravimitega ei ole imetavatel naistel läbi viidud. Ei ole
teada, kas somatropiin eritub rinnapiima, aga somatropiini imendumine intaktse valguna imiku
seedetraktist on äärmiselt ebatõenäoline. Seetõttu tuleb somatropiini sisaldavate ravimite kasutamisel
imetavatel naistel olla ettevaatlik.

4.7   Toime reaktsioonikiirusele

GENOTROPIN ei oma toimet autojuhtimise ja masinate käsitsemise võimele.

4.8   Kõrvaltoimed

Kasvuhormooni vaegusega patsientidel on kirjeldatud ekstratsellulaarse vedeliku mahu vähesust. Kui
alustatakse ravi somatropiiniga, korrigeerub defitsiit kiiresti. Täiskasvanud patsientidel on
kõrvaltoimed tingitud peamiselt vedeliku retentsioonist ning sagedamini on nendeks perifeersed
tursed, jäsemete jäikus, artralgia, müalgia ja paresteesiad. Enamasti on need kõrvaltoimed kerge kuni
mõõduka raskusastmega, tekivad ravikuuri esimese kuu aja jooksul ning kaovad iseenesest või annuste
vähendamise korral.

Nende kõrvaltoimete esinemissagedus on sõltuvuses manustatud annusest, patsiendi vanusest ja
arvatavasti pöördvõrdelises sõltuvuses patsiendi vanusest kasvuhormooni defitsiidi avaldumise hetkel.
Lastel on sellised kõrvaltoimed ebatavalised.

GENOTROPIN on umbes 1% patsientidel põhjustanud antikehade väljakujunemist. Nende antikehade
sidumisvõime on aga väike ning ei oma üldjuhul kliinilist tähendust, vt lõik 4.4.

Ravi ajal GENOTROPIN’iga on täheldatud ja teavitatud alljärgneva esinemissagedusega järgmistest
kõrvaltoimetest: Väga sage (≥1/10); sage (≥1/100 kuni <1/10); aeg-ajalt (≥1/1000 kuni <1/100); harv
(≥1/10 000 kuni <1/1000); väga harv (≤1/10 000).

Hea-, pahaloomulised ja täpsustamata kasvajad (sealhulgas tsüstid ja polüübid):
Väga harv:    Leukeemia*
                                                      6
Immuunsüsteemi häired:
Sage:        Antikehade teke

Endokriinsüsteemi häired:
Harv:          II tüüpi suhkurtõbi

Närvisüsteemi häired:
Sage:          Täiskasvanutel: paresteesiad
Aeg-ajalt:     Täiskasvanutel: karpaalkanali sündroom. Lastel: paresteesiad
Harv:          Healoomuline intrakraniaalne hüpertensioon

Naha ja nahaaluskoe kahjustused:
Sage:          Lastel: mööduvad paiksed nahareaktsioonid

Lihas-skeleti ja sidekoe kahjustused:
Sage:            Täiskasvanutel: liigesjäikus, artralgia, müalgia
Aeg-ajalt:       Lastel: liigesjäikus, artralgia, müalgia

Üldised häired ja manustamiskoha reaktsioonid:
Sage:           Täiskasvanutel: perifeersed tursed
Aeg-ajalt:      Lastel: perifeersed tursed

Somatropiin põhjustab seerumi kortisoolitaseme langust, mille põhjuseks on ilmselt toime
kandevalkudele või suurenenud maksakliirens. Nende tähelepanekute kliiniline tähendus näib olevat
vähene. Siiski on vajalik enne ravi alustamist GENOTROPIN’iga optimeerida asendusravi
kortikosteroididega.

Somatropiiniga ravitud Praderi-Willi sündroomiga patsientidel on turustamisjärgselt harva täheldatud
äkksurma, kuigi mingit põhjuslikku seost näidatud ei ole.

*Väga harva on kasvuhormooni defitsiidiga lastel, keda ravitakse GENOTROPIN’iga, täheldatud
leukeemiat, ent selle kõrvaltoime esinemissagedus näib olevat sarnane selle haiguse esinemisele
kasvuhormooni defitsiidita lastel, vt lõik 4.4.

4.9   Üleannustamine

Sümptomid:
Esialgu võib äge üleannustamine põhjustada hüpoglükeemiat, seejärel hüperglükeemiat.

Ravimi pikaajaline üleannustamine võib põhjustada selliste nähtude ja sümptomite tekkimise, mis
esinevad kasvuhormooni produktsiooni üleliiaga patsientidel.


5.    FARMAKOLOOGILISED OMADUSED

5.1   Farmakodünaamilised omadused

Farmakoterapeutiline grupp: somatotropiin ja selle analoogid; ATC-kood: H01AC01

Somatropiin on tugev ainevahetusse toimiv hormoon, mis osaleb lipiidide, süsivesikute ja valkude
ainevahetuses. Ebapiisava endogeense kasvuhormooniga lastel stimuleerib somatropiin lineaarset
kasvu ning suurendab kasvukiirust. Nii täiskasvanutel kui ka lastel säilitab somatropiin organismi
normaalset koostist lämmastiku retentsiooni suurendamise, skeletilihaste kasvu stimuleerimise ning
organismi rasvavarude mobiliseerimise kaudu. Vistseraalsed rasvkoed alluvad somatropiini mõjule
ainult osaliselt. Lisaks lipolüüsi suurendamisele vähendab somatropiin triglütseriidide deponeerimist
organismi rasvadepoodesse. Somatropiin suurendab IGF-I (insuliini sarnane kasvufaktor I) ja IGFBP3
(insuliini sarnast kasvufaktorit siduv proteiin 3) kontsentratsiooni vereseerumis. Lisaks sellele on
näidatud ka alljärgnevaid toimeid:

-Lipiidide ainevahetus: Somatropiin indutseerib maksas LDL-kolesterooli retseptoreid ning mõjustab
lipiidide ja lipoproteiinide kontsentratsiooni vereseerumis. Üldiselt põhjustab somatropiini
manustamine kasvuhormooni puudusega patsientidel LDL-kolesterooli ja apolipoproteiin B
kontsentratsioonide vähenemist vereseerumis. Täheldada võib ka üldkolesterooli väärtuse vähenemist
vereseerumis.

-Süsivesikute ainevahetus: Somatropiin suurendab insuliini produktsiooni, ent enamasti jääb tühja
kõhuga patsiendil määratud glükoosi väärtus muutumatuks. Hüpofüüsi puudulikkusega lastel võib
esineda hüpoglükeemiat ka tühja kõhuga. Somatropiini manustamisel pöördub see olukord ümber.

-Vee- ja elektrolüütide ainevahetus. Kasvuhormooni puudus on seotud vereplasma ning
ekstratsellulaarse vedeliku mahu vähenemisega. Pärast ravi alustamist somatropiiniga suurenevad
mõlemad parameetrid kiiresti. Somatropiin indutseerib naatriumi, kaaliumi ja fosfori retentsiooni.

-Luude ainevahetus. Somatropiin stimuleerib luukoe moodustumist. Somatropiini pikaajaline
manustamine kasvuhormooni vaegusega osteopeenilistele patsientidele põhjustab luude mineraalainete
sisalduse suurenemist ning luutiheduse suurenemist koormust kandvates piirkondades.

-Füüsiline võimekus. Pärast pikaajalist ravi somatropiiniga suurenevad nii lihaste jõudlus kui ka
võimekus füüsiliseks tööks. Samuti suurendab somatropiin südame väljutusmahtu, ent selle toime
kujunemise mehhanism ei ole siiani lõplikult selge. Selle efekti kujunemisele võib kaasa aidata ka
perifeerse vaskulaarse vastupanu vähenemine.

Üsasisese kasvupeetusega (SGA) sündinud lühikestel lastel läbi viidud kliinilistes uuringutes on raviks
kasutatud annuseid 0,033 ja 0,067 mg/kg kehakaalu kohta kuni lõpliku pikkuse saavutamiseni. 56
patsiendil, keda raviti pidevalt ja kes saavutasid (peaaegu) lõpliku pikkuse, oli keskmine kehapikkuse
muutus võrreldes ravi algusega +1,90 SDS (0,033 mg/kg kehakaalu kohta ööpäevas) ja +2,19 SDS
(0,067 mg/kg kehakaalu kohta ööpäevas). Kirjanduse andmed ravimata SGA-ga laste kohta, kellel ei
toimunud varast loomulikku järgikasvamist, viitavad hilisele kasvamisele SDS-ga 0,5. Andmed
pikaajalise ohutuse kohta on siiani piiratud.

5.2   Farmakokineetilised omadused

Imendumine. Nii tervetel isikutel kui ka kasvuhormooni defitsiidiga patsientidel imendub
subkutaanselt manustatud somatropiinist umbkaudu 80%. Somatropiini 0,1 RÜ/kg suuruse
subkutaanse annuse manustamisel kujuneb Cmax väärtus vereplasmas 13…35 ng/ml piires ning see
toimub tmax väärtuse 3…6 tundi juures.

Eliminatsioon. Somatropiini keskmine terminaalne poolväärtusaeg kasvuhormooni defitsiidiga
täiskasvanutel pärast intravenoosset manustamist on umbes 0,4 tundi. Sellest hoolimata on
subkutaanse manustamise korral poolväärtusajad 2…3 tunni piires. Eeltoodud erinevus on tingitud
arvatavasti preparaadi aeglasest imendumisest süstekohalt subkutaanse manustamise järgselt.

Subpopulatsioonid. Somatropiini absoluutne biosaadavus pärast subkutaanset manustamist tundub
olevat sarnane nii meestel kui ka naistel. Informatsioon somatropiini farmakokineetika kohta eakatel
patsientidel ja lastel, erinevatel inimrassidel ning neeru-, maksa- ja südamepuudulikkusega patsientidel
puudub või on ebatäielik.

5.3   Prekliinilised ohutusandmed

Preparaadi üldise toksilisuse, paikse taluvuse ning reproduktiivse toksilisuse suhtes läbi viidud
uuringutes ei ole täheldatud kliiniliselt märkimisväärseid toimeid.

In vitro ja in vivo läbi viidud genotoksilisuse uuringud geenimutatsioonide ning kromosomaalsete
aberratsioonide suhtes on olnud negatiivsed.

Ühes in vitro uuringus pikka aega somatropiiniga ravitud ning seejärel radioaktiivselt märgistatud
bleomütsiini saanud patsientidelt võetud lümfotsüütidel täheldati kromosoomide fragiilsuse
suurenemist. Selle avastuse kliiniline tähendus on aga ebaselge.

Ühes teises uuringus ei täheldatud aga pikka aega somatropiinravi saanud patsientidelt võetud
lümfotsüütidel kromosomaalsete anormaalsuste suurenemist.


6.    FARMATSEUTILISED ANDMED

6.1   Abiainete loetelu

Pulber (kolbampulli eesmine osa):
Glütsiin (E640)
Veevaba naatriumdivesinikfosfaat (E339)
Veevaba dinaatriumfosfaat (E339)
Mannitool (E421)

Lahusti (kolbampulli tagumine osa):
Süstevesi
Mannitool (E421)
Metakresool

6.2   Sobimatus

Seda ravimpreparaati ei tohi segada teiste ravimitega, välja arvatud nendega, mis on loetletud lõigus
6.6.

6.3   Kõlblikkusaeg

3 aastat.
Pärast manustamiskõlblikuks muutmist: Hoida külmkapis 2°C...8°C kuni 4 nädalat.

Mikrobioloogilisest vaatepunktist võib juba lahustatud toodet säilitada 4 nädalat temperatuuril 2°C
…8°C. Muu säilitusaeg ja -tingimused on kasutaja vastutusel.

6.4   Säilitamise eritingimused

Enne manustamiskõlblikuks muutmist: Hoida külmkapis 2°C...8°C kuni 36 kuud või temperatuuril
kuni 25°C kuni 1 kuu.
Hoida kolbampulli väliskarbis, valguse eest kaitstult. Mitte lasta külmuda.

Pärast manustamiskõlblikuks muutmist: Hoida külmkapis 2°C...8°C. Hoida kolbampulli väliskarbis,
valguse eest kaitstult. Mitte lasta külmuda. Manustamiskõlblikuks muudetud ravimpreparaadi
säilitustingimusi vt lõik 6.3.

6.5   Pakendi iseloomustus ja sisu

Pulber ja 1,15 ml lahustit kummist (bromobutüülist) kolviga eraldatud kahekambrilises klaasist (I
tüüpi klaas) kolbampullis. Kolbampull on ühest otsast suletud kummiketta (bromobutüülist) ja
alumiiniumkorgiga ning teisest otsast kummikorgiga (bromobutüülist). Kahekambriline kolbampull on
mõeldud kasutamiseks korduvkasutatavas süstevahendis GENOTROPIN Pen või
lahustamisseadeldises GENOTROPIN Mixer või ühekordseks kasutamiseks mõeldud
mitmeannuselises eeltäidetud GoQuicki pensüstlis.
                                                   9
GENOTROPIN Pen süstevahendid on värviliselt kodeeritud ja neid tuleb õige annuse manustamiseks
kasutada koos sama värvi kahekambrilise GENOTROPIN’i kolbampulliga. Süstevahendit
GENOTROPIN Pen 5,3 (sinine) tuleb kasutada koos GENOTROPIN 5,3 mg kolbampulliga (sinine).
Süstevahendit GENOTROPIN Pen 12 (lilla) tuleb kasutada koos GENOTROPIN 12 mg
kolbampulliga (lilla).

5,3 mg eeltäidetud GoQuick pensüstel on sinise värvikoodiga. 12 mg eeltäidetud GoQuick pensüstel
on lilla värvikoodiga.

1 x 5,3 mg süstelahuse pulber ja lahusti kaheosalises kolbampullis.
1 x 12 mg süstelahuse pulber ja lahusti kaheosalises kolbampullis; 5 x 12 mg süstelahuse pulber ja
lahusti kaheosalises kolbampullis.
1 x 5,3 mg süstelahuse pulber ja lahusti eeltäidetud pensüstlis; 5 x 5,3 mg süstelahuse pulber ja lahusti
eeltäidetud pensüstlis.
1 x 12 mg süstelahuse pulber ja lahusti eeltäidetud pensüstlis; 5 x 12 mg süstelahuse pulber ja lahusti
eeltäidetud pensüstlis.

Kõik pakendi suurused ei pruugi olla müügil.

6.6   Erihoiatused ravimi käsitlemiseks

Kahekambrilised mahutid. Lahus tehakse valmis kas lahustamisseadet või süstevahendit või
eeltäidetud GoQuick pensüstli osasi kruvides või vastavalt keerates, nii et lahusti seguneb
süstepulbriga kahekambrilises mahutis. Lahustage ravim õrnade, aeglaste, pöörlevate liigutustega.
Ärge loksutage lahust jõuliselt, sest see võib põhjustada toimeaine denatureerumise. Lahustatud lahus
on peaaegu värvitu või kergelt opalestseeruv. Lahustatud süstelahust tuleb enne manustamist
kontrollida ja kasutada on lubatud ainult läbipaistvaid, ilma osakesteta lahuseid.

Kui kasutatakse süstevahendit või eeltäidetud GoQuick pensüstlit, tuleb sellele süstlanõel keerata juba
enne lahuse valmistamist.

Hävitamisjuhised: Kasutamata ravim või jäätmematerjal tuleb hävitada vastavalt kohalikele
seadustele. Tühje eeltäidetud GoQuick pensüstleid ei tohi uuesti täita ja need tuleb nõuetekohaselt
hävitada.


7.    MÜÜGILOA HOIDJA

Pfizer Enterprises SARL
Rond-Point du Kirchberg
51, Avenue J.F. Kennedy
L-1855 Luksemburg


8.    MÜÜGILOA NUMBRID

GENOTROPIN, 5,3 mg süstelahuse pulber ja lahusti          128596
GENOTROPIN, 12 mg süstelahuse pulber ja lahusti           292199


9.    ESMASE MÜÜGILOA VÄLJASTAMISE/MÜÜGILOA UUENDAMISE KUUPÄEV

GENOTROPIN,5,3 mg süstelahuse pulber ja lahusti           19.10.2001/12.02.2007
GENOTROPIN 12 mg süstelahuse pulber ja lahusti            17.12.1999/3.12.2009

10.   TEKSTI LÄBIVAATAMISE KUUPÄEV

Ravimiametis kinnitatud jaanuaris 2011.