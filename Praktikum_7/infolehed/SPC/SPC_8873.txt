RAVIMI OMADUSTE KOKKUVÕTE


1.    RAVIMPREPARAADI NIMETUS

Arthrotec, 50 mg + 200 mikrogrammi toimeainet modifitseeritult vabastavad tabletid.


2.    KVALITATIIVNE JA KVANTITATIIVNE KOOSTIS

Üks toimeainet modifitseeritult vabastav tablett sisaldab 50 mg diklofenaknaatriumit ja seda katab
väliskihina 200 mikrogrammi misoprostooli.

INN. Diclofenacum/Misoprostolum
Iga tablett sisaldab 13 mg laktoosmonohüdraati.

Abiainete täielik loetelu vt lõik 6.1.


3.    RAVIMVORM

Toimeainet modifitseeritult vabastav tablett.

Valged kuni valkjad ümmargused ja kaksikkumerad tabletid läbimõõduga 10…11 mm, ühel küljel
                   A

                           ja teisel küljel 'Searle 1411'.
märgistusega
               A
                       A




                   A




4.    KLIINILISED ANDMED

4.1   Näidustused

Valu ja reumaatiliste haiguste sümptomaatiline ravi patsientidel, kellel on oht mittesteroidsest
põletikuvastasest ainest põhjustatud peptilise haavandi tekkeks.

4.2   Annustamine ja manustamisviis

Kõrvaltoimeid saab vähendada, kasutades minimaalset efektiivset annust võimalikult lühikese aja
jooksul, mis sümptomite kontrollimiseks vajalik (vt lõik 4.4).

Täiskasvanud:
1 tablett 2…3 korda päevas, söögi ajal. Tablette ei tohi närida, purustada ega lahustada.

Vanurid, südame-, neeru- ja maksapuudulikkusega patsiendid:
Vanuritel, maksapuudulikkusega ning kerge- või mõõduka raskusastmega neerupuudulikkusega
patsientidel ei ole annuse kohaldamine vajalik. Siiski peab vanurite, südame-, neeru- või
maksapuudulikkusega patsientide seisundit hoolikalt jälgima (vt lõigud 4.4 ja 4.8).

Lapsed:
Arthrotec’i efektiivsus ja ohutus lastel on kindlaks tegemata.

4.3   Vastunäidustused

Diklofenak/misoprostool on vastunäidustatud järgmistel juhtudel:
-      äge või anamneesis korduv seedetrakti haavand/verejooks (kaks või enam kindlat
       haavandumise või verejooksu juhtu) või perforatsioon või mõni muu verejooks (sh
       tserebrovaskulaarne verejooks).
-      rasedus või planeeritav rasedus (vt lõigud 4.6 ja 4.8).
-       rinnaga toitmine.
-       ülitundlikkus diklofenaknaatriumi, misoprostooli või ravimi ükskõik millise abiaine suhtes.
-       ristuv ülitundlikkus atsetüülsalitsüülhappe ja teiste MSPVA-de suhtes.
        Diklofenakki/misoprostooli ei tohi manustada patsientidele, kellel atsetüülsalitsüülhappe ja
        teiste MSPVA-de manustamine põhjustab järgmisi sümptomeid: astma, ninapolüübid,
        angioödeem või urtikaaria.
-       operatsioonieelne valuravi pärgarteri šunteerimise (CABG) korral.
-       raske neeru- või maksapuudulikkus.
-       raske südamepuudulikkus.

4.4   Hoiatused ja ettevaatusabinõud kasutamisel

Vältida tuleb diklofenaki/misoprostooli kasutamist koos teiste MSPVA-dega (sh COX-2
inhibiitoritega).

Fertiilses eas naised
Diklofenakki/misoprostooli ei tohi kasutada rasestumisvastaseid vahendeid mittekasutavad fertiilses
eas naised (vt lõik 4.6)

Ettevaatusabinõud
Kõrvaltoimeid saab vähendada, kasutades minimaalset efektiivset annust võimalikult lühikese aja
jooksul, mis sümptomite kontrollimiseks vajalik (vt lõik 4.2, ja allpool Seedetrakti riskid ja
Kardiovaskulaarsed riskid).

Kardiovaskulaarsed toimed ja tserebrovaskulaarsed toimed
Kliinilised uuringud ja epidemioloogilised andmed lubavad oletada, et diklofenaki kasutamine, eriti
suurtes annustes (150 mg päevas) ja pikaajaliselt võib olla seotud tõsiste arteriaalse tromboosi juhtude
(nt müokardiinfarkt või insult) vähese riskiga.
Mitteravitud hüpertensiooni, südame paispuudulikkuse, südame isheemiatõve, perifeersete arterite
haiguse ja/või tserebrovaskulaarse haigusega patsientidel tohib diklofenakki kasutada ainult pärast
põhjalikku kaalutlust. Kardiovaskulaarsete haiguste riskifaktoritega (sh hüpertensioon,
hüperlipideemia, suhkurtõbi, suitsetamine) patsientidel tohib pikaajalist ravi alustada pärast põhjalikku
kaalutlust.

Arstid ja patsiendid peaksid selliste nähtude avaldumise suhtes olema tähelepanelikud ka siis, kui
eelnevaid kardiovaskulaarsüsteemi probleeme esinenud ei ole. Patsientidele tuleks rääkida raske
kardiovaskulaarse toksilisusega kaasnevatest sümptomitest ja sellest, mida nende ilmnemisel teha (vt
lõik 4.3).
Sarnaselt teistele MSPVA-dele võib Arthrotec põhjustada trombotsüütide agregatsiooni vähenemist ja
pikendada veritsusaega. Eriline ettevaatus on vajalik hematoloogiliste häirete, koagulatsioonihäirete
või anamneesis tserebrovaskulaarse verejooksuga patsientide puhul.

Hüpertensioon
Nagu kõigi MSPVA-de puhul, võib ka diklofenaki/misoprostooli kasutamise ajal tekkida esmakordselt
või süveneda juba varasemalt teadaolev hüpertensioon, millest tulenevalt suureneb
kardiovaskulaarsete haiguste risk. Hüpertensiooniga patsientidel tuleb MSPVA-sid, kaasa arvatud
diklofenakki/misoprostooli, kasutada ettevaatusega. Ravi alguses diklofenaki/misoprostooliga ja kogu
ravikuuri vältel tuleb hoolikalt jälgida vererõhku.

Vedeliku retentsioon ja tursed
Hoolikas jälgimine ja nõustamine on vajalikud patsientide puhul, kellel on anamneesis MSPVA-de
kasutamisega seotud hüpertensioon ja/või kerge kuni mõõdukas südame paispuudulikkus vedeliku
retentsiooni ja tursetega.

Toimed seedetraktile
MSPVA-d (sh diklofenak/misoprostool) võivad põhjustada tõsiseid seedetrakti kõrvaltoimeid, sh
põletik, veritsus, haavandumine ja mao, peensoole või jämesoole perforatsioonid, mis võivad osutuda
                                                    2
ka surmavateks. Kui patsientidel tekib diklofenaki/misoprostooli võtmise ajal seedetrakti veritsus või
haavandumine, tuleb ravi lõpetada. Need kõrvaltoimed võivad tekkida ükskõik millal ravi käigus koos
hoiatavate sümptomitega või ilma, samuti patsientidel, kellel on anamneesis mõni varasem tõsine
seedetraktiga seotud kõrvaltoime.

MSPVA-de kasutamisel on kõige suurem oht nende seedetrakti tüsistuste tekkimiseks patsientidel,
keda ravitakse suuremate annustega, eakatel patsientidel, kardiovaskulaarsete haigustega patsientidel,
samaaegselt atsetüülsalitsüülhapet kasutavatel patsientidel või patsientidel, kellel on praegu või on
olnud varem anamneesis seedetrakti haigused, nagu haavandumine, seedetrakti veritsus või
põletikulised seisundid.

Seetõttu tuleb diklofenakki/misoprostooli nimetatud patsientidel kasutada ettevaatusega ja ravi
alustada väikseima võimaliku annusega (vt lõik 4.3).

Patsiendid, kellel on ravi ajal täheldatud seedetrakti kahjustust (eriti juhul, kui on tegemist eakate
patsientidega), peavad eelkõige ravi algperioodis teavitama oma arsti ükskõik millisest ebatavalisest
seedetraktiga seotud sümptomist (eriti seedetrakti verejooksust).
Ettevaatlik tuleb olla patsientide puhul, kes saavad samaaegselt ravimeid, mis võivad suurendada
haavandi või seedetrakti verejooksu tekkeriski, nagu kortikosteroidid, antikoagulandid (nt varfariin),
selektiivsed serotoniini tagasihaarde inhibiitorid või trombotsüütide agregatsiooni inhibiitorid (nt
atsetüülsalitsüülhape), (vt lõik 4.5).

Ettevaatus on vajalik seedetrakti haigustega patsientidel (nt haavandiline koliit, Crohn’i tõbi), sest ravi
võib haigusprotsessi ägestada (vt lõik 4.8).

Ettevaatus on vajalik eakatel patsientidel ja kortikosteroididega, teiste MSPVA-dega või
antikoagulantidega ravitud patsientide puhul (vt lõik 4.5).

Toimed neerudele ja maksale
Harva võivad MSPVA-d (sh diklofenak/misoprostool) põhjustada interstitsiaalset nefriiti,
glomerulonefriiti, papillaarset nekroosi ja nefrootilist sündroomi. MSPVA-d inhibeerivad renaalse
prostaglandiini sünteesi, millel on aga toetav roll renaalse perfusiooni säilitamises patsientidel, kelle
neerude verevoolutus ja vere ruumala on vähenenud. Nendel patsientidel võib MSPVA-de
manustamine põhjustada märgatavat renaalset dekompensatsiooni, mille tõttu taastub pärast MSPVA-
ravi lõppu tavaliselt ravieelne olukord. Sellise reaktsiooni tekkeoht on suurem patsientidel, kellel
esinevad südame paispuudulikkus, maksatsirroos, nefrootiline sündroom ja väljendunud neeruhaigus.
Selliseid patsiente tuleb MSPVA-ravi ajal hoolikalt jälgida.

Neeru-, südame- või maksapuudulikkusega patsientide puhul on vajalik ettevaatus, kuna MSPVA-de
(sh diklofenaki/misoprostooli) kasutamine võib põhjustada neerufunktsiooni halvenemist. Ettevaatlik
tuleb olla diklofenak/misoprostool-ravi alustamisel patsientidel, kellel on raske dehüdratatsioon.
Ettevaatlik soovitatakse olla ka neeruhaigusega patsientide ravimisel (vt lõik 4.3). Kasutada tuleb
võimalikult väikeseid annuseid ja jälgida tuleb neerufunktsiooni.

4…12 nädalat kestnud kliinilistes uuringutes täheldati SGPT (ALAT) ja/või SGOT (ASAT) kliiniliselt
olulist suurenemist (> 3 korda üle normväärtuse ülemise piiri) 1,6% või väiksemal hulgal patsientidel,
kes said diklofenakki/misoprostooli või diklofenakki/platseebot. Suures uuringus, mille jooksul anti
patsientidele diklofenakki keskmiselt 18 kuud, täheldati ALAT/ASAT tõusu 3,1%-l patsientidest.
ALAT/ASAT tõus tekib tavaliselt 1...6 kuu jooksul. Kliinilistes uuringutes on diklofenakki saanud
patsientidel täheldatud hepatiiti ja turuletulekujärgselt on kirjeldatud teisi maksa kõrvaltoimeid,
sealhulgas ikterust ja maksapuudulikkust. Ravi ajal diklofenaki/misoprostooliga tuleb maksatalitlust
jälgida kindlate ajavahemike järel. Kui diklofenakki/misoprostooli kasutatakse maksatalitluse häire
korral, on tarvilik patsiendi jälgimine. Ravi diklofenakiga tuleb katkestada juhul, kui kõrvalekalded
maksatalitluse näitajates püsivad või süvenevad, kui tekivad maksahaigusele viitavad nähud ja
sümptomid või kui esinevad süsteemsed ilmingud (vt lõik 4.3).

Diklofenaki metaboliidid erituvad peamiselt neerude kaudu (vt lõik 5.2). Ei ole uuritud, millises
ulatuses võivad neerupuudulikkusega patsientidel metaboliidid organismi kumuleeruda. Nagu ka teiste
MSPVA-de metaboliitide puhul, mida eritatakse neerude kaudu, tuleb märkimisväärse
neerufunktsiooni kahjustusega patsiente hoolikalt jälgida.

Nahareaktsioonid
Seoses MSPVA-de (sh diklofenaki/misoprostooli) kasutamisega on väga harva täheldatud raskeid ja
mõnikord isegi surmavaid nahareaktsioone, sh eksfoliatiivne dermatiit, Stevensi-Johnsoni sündroom ja
epidermise toksiline nekrolüüs (vt lõik 4.8). Kõige suurem oht nimetatud kõrvaltoimete tekkeks on
ravi varajastes etappides ja enamikul patsientidest ilmnevad need nähud esimese ravikuu jooksul.
Diklofenaki/misoprostooli kasutamine tuleb lõpetada, kui ilmnevad nahalööbed, limaskestade
reaktsioonid või teised ülitundlikkuse sümptomid.

MSPVA-d võivad bronhiaalastmat ja allergilisi haigusi põdevatel patsientidel põhjustada
bronhospasmi.

Kõiki patsiente, keda ravitakse pika aja vältel MSPVA-dega, tuleb vastavalt jälgida (näiteks neeru- ja
maksafunktsiooni näitajad ning vere vormelementide arv). Valuvaigistite/põletikuvastaste ravimite
suurte annuste pikaaegsel kasutamisel võib tekkida peavalu, mille raviks ei tohi kasutatava ravimi
annust suurendada.

Arthrotec võib maskeerida palavikku ja niiviisi varjata infektsiooni.

Laktoositalumatus
Arthrotec tabletid sisaldavad laktoosi. Patsiendid, kellel on tegemist selliste harvaesinevate pärilike
haigustega nagu galaktoosi talumatus, Lapp-laktaasi defitsiit või glükoosi-galaktoosi malabsorptsioon,
ei tohi antud ravimit kasutada.

4.5   Koostoimed teiste ravimitega ja muud koostoimed

Atsetüülsalitsüülhape: Atsetüülsalitsüülhape tõrjub diklofenaki tema seondumiskohtadelt välja ja
seetõttu langevad nii üldine kui maksimaalne plasmakontsentratsioon ning samuti AUC väärtused.
Seetõttu ei ole diklofenaki/misoprostooli ja atsetüülsalitsüülhappe samaaegne manustamine soovitatav.

Antatsiidid: Antatsiidid võivad pikendada diklofenaki imendumisaega. On teada, et magneesiumi
sisaldavad antatsiidid süvendavad misoprostoolist tingitud kõhulahtisust.

Antikoagulandid: Kuna Arthrotec võib pärssida trombotsüütide agregatsiooni, tuleb olla ettevaatlik
Arthrotec’i koosmanustamisel antikoagulantidega. MSPVA-d võivad võimendada antikoagulantide
(näiteks varfariin), trombotsüütide agregatsiooni inhibiitorite (näiteks atsetüülsalitsüülhape) ja
selektiivsete serotoniini tagasihaarde inhibiitorite (SSRI) toimet, suurendades seeläbi seedetrakti
verejooksu tekkeriski (vt lõik 4.4).

Kõrgvererõhutõvevastased ravimid, sh diureetikumid, angiotensiini konverteeriva ensüümi (AKE)
inhibiitorid ja angiotensiin II antagonistid: MSPVA-d võivad nõrgendada diureetikumide ja teiste
kõrgvererõhutõvevastaste ravimite toimet.

Neerufunktsiooni kahjustusega patsientidel (nt dehüdratsiooniga patsiendid või neerukahjustusega
eakad patsiendid) võib AKE inhibiitori või angiotensiin II antagonisti ja tsüklooksügenaasi pärssivate
ravimite koosmanustamise tagajärjel neerufunktsioon veelgi halveneda (sealhulgas on võimalik ägeda
neerupuudulikkuse tekkimine), kuid see on tavaliselt pöörduv. Diklofenaki/misoprostooli kasutamisel
koos AKE inhibiitorite või angiotensiin II antagonistidega tuleb nende koostoimete võimalusega
arvestada.
Seetõttu tuleb sellist ravimkombinatsiooni manustada ettevaatusega (eriti vanuritele). Patsiendid
peavad olema adekvaatselt hüdreeritud ja tuleb kaaluda neerufunktsiooni jälgimist pärast samaaegse
ravi alustamist ning edaspidi perioodiliselt.
Kortikosteroidid: MSPVA-de samaaegne kasutamine koos kortikosteroididega võib suurendada
seedetrakti haavandumise või verejooksu tekkeriski ja kõrvaltoimete üldist esinemissagedust.

Tsüklosporiin: Nende mõju tõttu renaalsetele prostaglandiinidele võib tsüklooksügenaasi inhibiitorite
(nagu diklofenaki) manustamine koos tsüklosporiiniga suurendada viimase nefrotoksilist toimet.

Digoksiin: Patsientidel, kes võtavad samaaegselt digoksiini ja diklofenakki, on täheldatud digoksiini
plasmatasemete kõrgenemist. Patsiente, kes saavad samaaegselt digoksiini ja
diklofenakki/misoprostooli, tuleks jälgida võimaliku digoksiinimürgistuse suhtes.

Hüpoglükeemilised ravimid: Tervetel inimestel ei mõjuta diklofenak glükoosi metabolismi ja tema
samaaegne manustamine ei mõjuta suukaudselt manustatavate hüpoglükeemiliste ravimite toimet.
Samas on MSPVA-de samaaegsel manustamisel täheldatud muutusi suukaudselt manustatavate
hüpoglükeemiliste ravimite toimes. Seetõttu tuleb diklofenakki/misoprostooli manustada ettevaatusega
patsientidele, kes kasutavad insuliini või suukaudselt manustatavaid hüpoglükeemilisi ravimeid.

Liitium: Diklofenak vähendab liitiumi renaalset kliirensit, mille tagajärjel suureneb liitiumi
plasmakontsentratsioon. Seetõttu tuleb diklofenakki/misoprostooli manustada ettevaatusega
patsientidele, kes kasutavad liitiumi.

Metotreksaat: Metotreksaadi ja MSPVA-de (sh diklofenaki/misoprostooli) samaaegsel manustamisel
soovitatakse olla ettevaatlik, kuna MSPVA-de manustamine võib põhjustada metotreksaadi
plasmakontsentratsiooni suurenemist.

Takroliimus: MSPVA-de manustamisel koos takroliimusega võib suurendada nefrotoksilisuse oht.

Kinoloonrea antibiootikumid: uuringud loomadel viitavad sellele, et MSPVA-d võivad suurendada
riski kinoloonrea antibiootikumidest põhjustatud krampide tekkeks.

Mifepristoon: MSPVA-d ei tohi kasutada 8-12 päeva pärast mifepristooni kasutamist, kuna MSPVA-d
võivad vähendada mifepristooni toimet.

Vorikonasool: Vorikonasool suurendas diklofenaki Cmax-i ja AUC-d (50 mg ühekordse annuse korral)
vastavalt 114% ja 78%.

4.6   Fertiilsus, rasedus ja imetamine

Rasedus
Diklofenak/misoprostool on rasedatele vastunäidustatud, sest misoprostool põhjustab emaka
kontraktsioone, mida on seostatud abordi, enneaegse sünnituse ja loote hukkumisega. Misoprostooli
kasutamist on seostatud sünnidefektidega (vt lõigud 4.3 ja 4.8). Diklofenak võib põhjustada
arterioosjuha enneaegset sulgumist.

Fertiilses eas naistel ei tohiks diklofenaki/misoprostooli manustamist alustada enne, kui rasedus on
välistatud ja patsiendile on täielikult selgitatud, kui oluline on adekvaatsete rasestumisvastaste
vahendite kasutamine ravi ajal. Raseduse kahtluse korral tuleb ravimi kasutamine lõpetada.

Imetamine
Misoprostool muundub ema organismis kiiresti misoprostoolhappeks, mis on bioloogiliselt aktiivne
aine ja eritub rinnapiima. Diklofenakki/misoprostooli ei tohi manustada imetavatele emadele, sest
misoprostoolhappe eritumine rinnapiima võib imikutel põhjustada kõrvaltoimeid, nt kõhulahtisust.

4.7   Toime reaktsioonikiirusele

MSPVA-sid kasutavad patsiendid, kellel esineb pearinglust või teisi kesknärvisüsteemi häireid, peavad
vältima autojuhtimist või masinatega töötamist.
4.8   Kõrvaltoimed

Esinemissagedused on määratletud järgmiselt: väga sage (≥1/10), sage (≥1/100 kuni <1/10), aeg-ajalt
(≥1/1000 kuni <1/100), harv (≥1/10 000 kuni <1/1000), väga harv (<1/10 000), teadmata (ei saa
hinnata olemasolevate andmete alusel).
Organsüsteem                       Sagedus                          Kõrvaltoime
                                                                    Aseptiline meningiit1
                                   Teadmata
Infektsioonid ja infestatsioonid
                                   Aeg-ajalt                        Trombotsütopeenia
Vere ja lümfisüsteemi häired
                                   Teadmata                         Aplastiline aneemia,
                                                                    agranulotsütoos, hemolüütiline
                                                                    aneemia, leukopeenia,
                                   Harv                             Anafülaktiline reaktsioon
Immuunsüsteemi häired
                                   Teadmata                         Ülitundlikkus
                                   Teadmata                         Anoreksia
Ainevahetus- ja toitumishäired
                                   Sage                             Unetus
Psühhiaatrilised häired
                                   Teadmata                         Psühhootiline reaktsioon,
                                                                    desorientatsioon, depressioon,
                                                                     ärevus, luupainajad, meeleolu
                                                                    muutused, ärrituvus
                                   Sage                             Peavalu, pearinglus
Närvisüsteemi häired
                                   Teadmata                         Krambid, mäluhäire, unisus,
                                                                    värisemine, maitsetundlikkuse
                                                                    häire, paresteesia
                                   Teadmata                         Nägemishäired, nägemise
Silma kahjustused
                                                                    hägustumine
                                   Teadmata                         Tinnitus
Kõrva ja labürindi kahjustused
                                   Teadmata                         Südamepuudulikkus,
Südame häired
                                                                    palpitatsioonid
                                   Teadmata                         Šokk, hüpertensioon,
Vaskulaarsed häired
                                                                    hüpotensioon, vaskuliit
                                   Teadmata                         Astma, pneumoniit, düspnoe
Respiratoorsed, rindkere ja
mediastiinumi häired
                                                                    Kõhuvalu, kõhulahtisus2,
                                   Väga sage
Seedetrakti häired
                                                                    iiveldus, düspepsia
                                   Sage                             Gastriit, oksendamine,
                                                                    kõhupuhitus, röhitsused,
                                                                    kõhukinnisus, peptiline haavand
                                   Aeg-ajalt                        Stomatiit
                                                                    Seedetrakti perforatsioon3,
                                   Teadmata
                                                                    seedetrakti verejooks3, veriroe,
                                                                    veriokse, koliit, Crohni tõbi,
                                                                    ösofagiit, suu haavand, glossiit,
                                                                    keele turse, suukuivus

                                   Sage                             Alaniini aminotransferaasi tõus,
Maksa ja sapiteede häired
                                                                    aspartaadi aminotransferaasi
                                                                    tõus
                                   Harv                             Hepatiit, ikterus
                                   Teadmata                         Fulminantne hepatiit, bilirubiini
                                                                    tõus, maksapuudulikkus
                                   Sage                             Multiformne erüteem, lööve,
Naha ja nahaaluskoe
                                                                    pruritus
kahjustused
                                   Aeg-ajalt                        Purpur, urtikaaria
                                   Harv                             Angioödeem
                                                                    Epidermise toksiline nekrolüüs4,
                                   Teadmata
                                                                    Stevensi-Johnsoni sündroom4,
Organsüsteem                   Sagedus         Kõrvaltoime
                                               eksfoliatiivne dermatiit4,
                                               bulloosne dermatiit, Henochi-
                                               Schönleini purpur,
                                               mukokutaane lööve,
                                               vesikulaarne lööve,
                                               fotosensitiivsus-reaktsioon,
                                               alopeetsia
                               Teadmata        Neerupuudulikkus, äge
Neerude ja kuseteede häired
                                               neerupuudulikkus, papillaarne
                                               nekroos, interstitsiaalne nefriit,
                                               nefrootiline sündroom,
                                               proteinuuria, hematuuria
                               Teadmata        Emakasisene surm, emaka
Rasedus, sünnitusjärgsed ja
                                               ruptuur,
perinataalsed seisundid
                                               mittetäielik abort, enneaegne
                                               sünnitus, raseduse
                                               anafülaktoidne sündroom,
                                               platsenta või lootekestade
                                               peetus, ebanormaalsed emaka
                                               kontraktsioonid
                               Aeg-ajalt       Menorraagia, metrorraagia,
Reproduktiivse süsteemi ja
                                               vaginaalne hemorraagia,
rinnanäärme häired
                                               postmenopausaalne
                                               hemorraagia
                               Teadmata        Emaka hemorraagia
                               Teadmata        Sünnidefektid
Kaasasündinud, perekondlikud
ja geneetilised häired
                                               Ödeem5, valu rinnus, näo
                               Teadmata
Üldised häired ja
                                               paistetus, väsimus, palavik,
manustamiskoha reaktsioonid
                                               külmavärinad, põletik
                               Sage            Alkaalse fosfataasi tõus
Uuringud
                               Teadmata        Hemoglobiinisisalduse
                                               vähenemist
                               Teadmata        Emaka perforatsioon
Vigastus, mürgistus ja
protseduuri tüsistused


        1
          Ravi ajal MSPVA-ga on teatatud aseptilise meningiidi sümptomitest nagu kaelakangus, peavalu,
        iiveldus, oksendamine, palavik või teadvuseta olek. Patsiendid kes põevad autoimmuunhaigusi
        (nt erütematoosne luupus, segatüüpi sidekoe kahjustused) on rohkem vastuvõtlikumad.
        2
          Tavaliselt on kõhulahtisus kerge kuni mõõdukas ning vähendatav võttes Arthrotec 50 mg
        koos toiduga ja vältides peamiselt magneesiumi sisaldavate antatsiide võtmist.
        3
          Eriti eakatel patsientidel võib seedetrakti perforatsioon või veritsus mõnikord lõppeda
        surmaga (vt lõik 4.4).
        4
           Surmaga lõppevatest rasketest nahareaktsioonidest on teatatud väga harva (vt lõik 4.4).
        5
            Eriti hüpertensiooni ja neerukahjustusega patsientidel (vt lõik 4.4).

4.9   Üleannustamine

Diklofenaki/misoprostooli üleannustamise juhtudest ei ole teatatud. Kliiniliste nähtude hulka, mis
võivad viidata diklofenaki üleannustamisele, kuuluvad seedetrakti vaevused, segasus, uimasus või
üldine hüpotoonia.
Kliiniliste nähtude hulka, mis võivad viidata misoprostooli üleannustamisele, kuuluvad sedatsioon,
värin, krambid, düspnoe, kõhuvalu, kõhulahtisus, palavik, palpitatsioonid, hüpotensioon või
bradükardia.

Ägeda üleannustamise puhul soovitatakse maoloputust. Diureesi forsseerimine võib olla kasulik, kuna
nii diklofenaki kui misoprostooli metaboliidid erituvad uriiniga. Diklofenaki (seondub
plasmavalkudega 99% ulatuses) ja misoprostoolhappe (seondub plasmavalkudega 90% ulatuses) puhul
ei ole tõestatud dialüüsi efektiivsust. Suukaudne aktiivsöe manustamine võib
diklofenaki/misoprostooli imendumist vähendada.


5.    FARMAKOLOOGILISED OMADUSED

5.1   Farmakodünaamilised omadused

Farmakoterapeutiline grupp: Mittesteroidsed põletiku –ja reumavastased ained.
ATC-kood: M01AB80

Diklofenak/misoprostool on fikseeritud kombinatsioon mittesteroidsest põletikuvastasest
valuvaigistavate omadustega ravimist ja seedetrakti limaskesta kaitsvate omadustega prostaglandiin E1
analoogist.
On näidatud, et diklofenakil on nii põletikuvastased kui analgeetilised omadused. Arvatakse, et tema
toimemehhanism on seotud prostaglandiinide süntetaasi inhibeerimisega. Misoprostool on sünteetiline
prostaglandiin E1 analoog, mis toetab mitmeid seedetrakti limaskesta terviklikkuse eest vastutavaid
faktoreid. Ta inhibeerib nii stimuleeritud kui mittestimuleeritud maohappe sekretsiooni. Misoprostool
tagab ka verevoolutuse mao limaskestas ja suurendab sooleseina lima sünteesi ja bikarbonaatide
sünteesi kaksteistsõrmiksooles. Misoprostool vähendab pepsiini ja maohappe tootmist ja maomahla
ruumala (nii tavalistes, kui ka teatud stimuleerimise tingimustes).

5.2   Farmakokineetilised omadused

Diklofenak/misoprostool
Diklofenaki ja misoprostooli farmakokineetilised profiilid ei sõltu sellest, kas neid manustatakse
fikseeritud kombinatsioonina või eraldi tablettidena. Pärast korduvannuste manustamist ei ole kahe
ravimi vahel täheldatud mingeid farmakokineetilisi koostoimeid. Pärast diklofenaki/misoprostooli
korduvannuste manustamist ei täheldatud diklofenaki ega misoprostoolhappe kumuleerumist
vereplasmas.

Diklofenak
Inimesel imendub diklofenak suukaudsel manustamisel kiirelt ja peaaegu täielikult ning jaotub kiiresti
verre, maksa ja neerudesse. Diklofenak seondub suures ulatuses ka vereplasma valkudega.
Plasmakontsentratsioon on lineaarses sõltuvuses manustatud ravimi kogusest ja ravim ei kumuleeru
organismis eeldusel, et kasutatakse soovitatavaid annuseid. Eliminatsiooni poolväärtusaeg (t1/2) on 1
kuni 2 tundi. Diklofenaki metabolism toimub valdavalt tsütokroom P450 CYP2C9 vahendusel maksas.
Patsientidele, kelle puhul võib eeldada või kelle puhul on eelnevate kogemuste põhjal teada, et neil on
aeglustunud CYP2C9 vahendatud metabolism, tuleb diklofenakki manustada ettevaatusega, kuna
langenud metaboolse kliirensi tõttu võib ravimisisaldus plasmas suureneda üle normaalsete väärtuste.
40% kuni 60% manustatud annusest ja metaboliitidest (diklofenaki hüdroksüderivaatide 3N-, 4N- ja
5N-konjugaadid) eritub uriiniga ning ülejäänud annus eritub sapiga.

Misoprostool
Pärast suukaudset manustamist metaboliseerub misoprostool kiirelt ja ulatuslikult vabaks happeks, mis
on vereplasmas misoprostooli peamine farmakoloogiliselt aktiivne metaboliit. Eliminatsiooni
poolväärtusaeg (t1/2) on ligikaudu 20…30 minutit. Annusevahemikus 200 … 400 mikrogrammi on
ühekordse annustamise puhul tegemist lineaarse farmakokineetikaga. Tasakaalukontsentratsioon
vereplasmas saavutati kahe ööpäeva jooksul. Ligikaudu 73% manustatud annusest eritatakse uriiniga
ja peamiselt bioloogiliselt inaktiivsete metaboliitidena. Kerge kuni mõõduka neerukahjustusega
patsientidel suurenesid misoprostooli t1/2, Cmax, ja AUC võrreldes normaalse neerufunktsiooniga
patsientidel täheldatutega, kuid samas ei olnud selget seost neerupuudulikkuse raskusastme ja AUC
vahel. Neljal täieliku neerupuudulikkusega patsiendil kuuest suurenes AUC ligikaudu kaks korda, mis
näitab, et diklofenaki/misoprostooli manustamist tuleb selliste patsientide puhul alustada
madalaimatest annustest (vt lõik 4.2).

Misoprostoolhape seondub plasmavalkudega vähem kui 90% ulatuses ja terapeutiliste annuste
manustamisel ei sõltu see ravimi plasmakontsentratsioonist.

5.3   Prekliinilised ohutusandmed

Diklofenak ei suurendanud rottidel kasvajate esinemissagedust märkimisväärselt ega avaldanud in vivo
ja in vitro testides mutageenset toimet. Diklofenak ei mõjutanud ka rottide fertiilsust, kuigi annus 4
mg/kg avaldas toksilisi toimeid emasloomadele. Hiirtel, rottidel ja küülikutel läbiviidud
teratoloogiliste uuringute käigus ei leitud diklofenaki teratogeenseid toimeid, kuid mõnedes uuringutes
täheldati embrüotoksilisust ja toksilisi toimeid emasloomale. Diklofenak läbis platsentaarbarjääri nii
hiirtel kui rottidel.

Misoprostool ei suurendanud hiirtel ega rottidel kasvajate esinemissagedust ega avaldanud in vivo ja in
vitro testides mutageenset toimet. Annustes kuni 1000 mikrogrammi/kg (küülikutel) ja 10 000
mikrogrammi/kg (rottidel) misoprostooli teratogeenseid toimeid ei täheldatud – tegemist oli ka
maksimaalsete võimalike annustega, mis ei avaldanud toksilisi toimeid emasloomale. Küülikutel
suurenes embrüote hukkumine, kui ravimit manustati annuses 1000 mikrogrammi/kg. Rottidel, kellele
manustati ravimit annuses 1600 mikrogrammi/kg, vähenes munaraku implanteerumine võrreldes
kontrollgrupiga, kuid samas jäi see konkreetse rotiliigi puhul teadaolevatesse ajaloolistesse piiridesse.
Rottidel, kellele manustati ravimit annuses 1000 mikrogrammi/kg, täheldati implantatsioonijärgset
loodete hukkumist.

Küülikutel läbiviidud teratoloogilise uuringu käigus manustati diklofenakki ja misoprostooli
peroraalselt vahekorras 250:1. Annused ulatusid kuni 10 mg-ni/kg (diklofenaki puhul) ja 40
mikrogrammini/kg (misoprostooli puhul). Embrüotoksilisust täheldati ainult suurte annuste
manustamisel ning teratogeensust ja fetotoksilisust ei esinenud üldse.
Kartsinogeensusuuringuid ei ole diklofenaki/misoprostooliga läbi viidud.


6.    FARMATSEUTILISED ANDMED

6.1   Abiainete loetelu

Tableti sisu:
Laktoosmonohüdraat
Mikrokristalliline tselluloos
Maisitärklis
Povidoon K-30
Magneesiumstearaat

Tableti kate:
Metakrüülhappe kopolümeer tüüp C
Naatriumhüdroksiid
Talk
Trietüültsitraat
Hüpromelloos
Mikrokristalliline tselluloos
Krospovidoon
Kolloidne ränidioksiid
Hüdrogeenitud riitsinusõli

6.3   Kõlblikkusaeg

3 aastat

6.4   Säilitamise eritingimused

Hoida temperatuuril kuni 25°C. Hoida originaalpakendis niiskuse eest kaitstult.

6.5   Pakendi iseloomustus ja sisu

60 tk blisterpakendis (polüamiid/alumiinium/PVC).


7.    MÜÜGILOA HOIDJA

Pfizer Enterprises SARL
Rond-Point du Kirchberg,
51, Avenue J.F. Kennedy,
L-1855 Luksemburg


8.    MÜÜGILOA NUMBER

137096


9.    ESMASE MÜÜGILOA VÄLJASTAMISE/MÜÜGILOA UUENDAMISE KUUPÄEV

07.12.2001/13.12.2011
10.   TEKSTI LÄBIVAATAMISE KUUPÄEV

Ravimiametis kinnitatud detsembris 2011