RAVIMI OMADUSTE KOKKUVÕTE


1. RAVIMPREPARAADI NIMETUS

TRAMAL, 50 mg/ml süstelahus
TRAMAL, 50 mg kõvakapslid
TRAMAL, 100 mg/ml suukaudsed tilgad, lahus
TRAMAL, 100 mg rektaalsuposiidid


2. KVALITATIIVNE JA KVANTITATIIVNE SISALDUS

Üks ml süstelahust sisaldab 50 mg tramadoolvesinikkloriidi.
Abiaine: 1 ml süstelahust sisaldab 0,7 mg naatriumi.

Üks kõvakapsel sisaldab 50 mg tramadoolvesinikkloriidi.

Üks ml suukaudseid tilku, lahust (~20 tilka või 4 pumbavajutust) sisaldab 100                           mg
tramadoolvesinikkloriidi.
Abiaine: 0,5 ml suukaudset lahust sisaldab 100mg sukroosi (vt lõik 4.4) ja 0,5                          mg
makrogoolglütseroolhürdoksüstearaati.

Üks suposiit sisaldab 100 mg tramadoolvesinikkloriidi.

INN. Tramadolum

Abiainete täielik nimekiri vt lõik 6.1


3. RAVIMVORM

Süstelahus intramuskulaarseks, intravenoosseks, subkutaanseks injektsiooniks või intravenoosseks
infusiooniks: selge värvitu vedelik.

Kõvakapsel: kahevärvilised (roheline/kahvatukollane) läikivad piklikud kapslid, peale trükitud tootja logo.

Suukaudsed tilgad, lahus: selge, kergelt viskoosne värvitu kuni nõrgalt kollakas lahus.

Rektaalsuposiit: valge kuni kahvatukollaka välimusega ravimküünlad.


4. KLIINILISED ANDMED

4.1 Näidustused

Mõõdukas ja tugev valu.

4.2 Annustamine ja manustamisviis

Annus tuleb kohaldada sõltuvalt valu intensiivsusest ja patsiendi individuaalsest tundlikkusest.
Kui ei ole teisiti määratud, tuleb TRAMADOL süstelahust, kõvakapsleid, suukaudseid tilku,
rektaalsuposiite manustada järgmiselt:

Täiskasvanud ja üle 14-aastased noorukid
TRAMAL, 50 mg/ml süstelahus
TRAMAL, 50 mg kõvakapslid
TRAMAL, 100 mg/ml suukaudsed tilgad, lahus
TRAMAL 100 mg, rektaalsuposiidid:
soovitatav annus on 50…100 mg tramadoolvesinikkloriidi iga 4…6 tunni järel.

Üldiselt tuleb välja selgitada väikseim efektiivne analgeetiline annus. Ööpäevast koguannust 400 mg
toimeainet ei tohi ületada, v.a kliinilistel erijuhtudel.

Lapsed vanuses 1...14 aastat
Ühekordne annus: 1…2 mg/kg (sobivad ravimvormid: süstelahus, tilgad (suukaudne lahus)).
Üldiselt tuleb välja selgitada väikseim efektiivne analgeetiline annus. Ületada ei tohi ööpäevast
koguannust 8 mg toimeainet 1 kg kehakaalu kohta või 400 mg toimeainet (olenevalt kumb annus on
väiksem).

Toimeaine suure sisalduse tõttu ei sobi kapslid, toimeainet prolongeeritult vabastavad tabletid ja
rektaalsuposiidid alla 14-aastastele lastele.

Eakad patsiendid
Annuse korrigeerimine eakatel (kuni 75-aastatatel) patsientidel ei ole vajalik, kui ei esine kliiniliselt
väljendunud maksa- või neerupuudulikkust. Vanematel (üle 75-aastatel) võib eliminatsioon aeglustuda,
mistõttu võib olla vajalik manustamisintervalli pikendamine.

Neerupuudulikkus/dialüüs ja maksapuudulikkus
Neeru- ja/või maksapuudulikkusega patsientidel on tramadooli eliminatsioon aeglustunud. Neil
patsientidel tuleb hoolikalt kaaluda annustamisintervalli pikendamist. Raske neeru- ja
maksapuudulikkusega patsientidel ei ole TRAMAL RETARD’i kasutamine soovitatav.


Manustamisviis

Süstelahus tuleb süstida aeglaselt või lahustada infusioonilahuses ja manustada tilgana.

Kapslid tuleb võtta tervena, mitte poolitada ega närida, piisava koguse vedelikuga toiduga või ilma
toiduta.

Tilgad võetakse väikese koguse vedeliku või suhkruga, toiduga või ilma toiduta.

Rektaalsuposiidid tuleb sisestada rektaalselt eelistatavalt pärast defekatsiooni.

Manustamise kestvus

Tramadooli ei tohi mingil juhul kasutada kauem kui on absoluutselt vajalik. Pikaajalisel valuvastasel ravil
tramadooliga on vajalik vaadelda haiguse raskusastet ja iseloomu ning läbi viia regulaarset ja hoolikat
jälgimist (vajadusel ravi katkestamistega), et teha kindlaks kas ja mil määral osutub vajalikuks edasine
ravi.
4.3 Vastunäidustused

TRAMAL süstelahus, kõvakapslid, tilgad (lahus) ja rektaalsuposiidid on vastunäidustatud järgmistel
juhtudel:

•       ülitundlikkus tramadooli või ravimi ükskõik millise abiaine suhtes (vt lõik 6.1);
•       äge mürgistus alkoholi, uinutite, analgeetikumide, opiaatide või psühhotroopsete ravimitega,
•       MAO inhibiitorite kasutamine või nende kasutamine eelneva 14 päeva jooksul (vt lõik 4.5).
•       epilepsia, mis ei ole piisavalt ravile alluv
•       narkootilistest ainetest tingitud võõrutusnähtude raviks.

4.4 Hoiatused ja ettevaatusabinõud

Ravimit peab ettevaatlikult kasutama opiaatsõltuvatel patsientidel, peatraumade, šoki, mistahes põhjusel
tekkinud teadvusehägunemise, hingamiskeskuse häirete, koljusisese rõhu suurenemise korral.

Opiaatidele tundlike patsientidel tuleb tramadooli kasutada ettevaatusega.

Tramadooli saavatel patsientidel on teatatud krampide tekkest isegi soovitatud annuste kasutamisel. See
risk võib suureneda, kui ületatakse soovitatavat ööpäevast annusepiiri (400 mg tramadoolvesinikkloriidi).
Lisaks võib tramadool suurendada krampide riski patsientidel, kes võtavad teisi krambiläve alandavaid
ravimeid (vt lõik 4.5).

Epilepsiaga patsiente või patsiente, kes on vastuvõtlikud krampide suhtes, tohib tramadooliga ravida ainult
juhul, kui eksisteerivad mõjuvad põhjused.

Tramadoolil on madal sõltuvusttekitav potentsiaal. Pikaajalisel kasutamisel võib areneda tolerantsus,
psüühiline ja füüsiline sõltuvus. Ravimite liigtarvitamise või sõltuvuse korral tuleb tramadooli ravi
rakendada lühiaegselt ja range meditsiinilise kontrolli all.

Tramadool ei sobi opioidisõltuvusega patsientide asendusraviks. Kuigi see on opioidi agonist, ei leevenda
tramadool morfiini ärajätusümptomeid.

TRAMAL suukaudsed tilgad sisaldavad sukroosi. Patsiendid, kellel on harvaesinev pärilik fruktoosi
talumatus, glükoosi-galaktoosi malabsorbtsioon või sukraasi-isomaltaasi puudulikkus, ei tohi seda ravimit
kasutada.

4.5 Koostoimed teiste ravimitega ja muud koostoimed

Tramadooli ei tohi kombineerida MAO-inhibiitoritega (vt lõik 4.3).

Kui petidiinravile eelneva 14 päeva jooksul manustati MAO-inhibitorit, täheldati eluohtlikke
kesknärvisüsteemi, respiratoorseid ja kardiovaskulaarseid koostoimeid. Neid koostoimeid MAO-
inhibiitoritega ei saa ka välistada ka TRAMAL eelnimetatud ravimvormidega ravi ajal.

Tramadooli samaaegsel manustamisel teiste kesknärvisüsteemi toimivate depressantidega, kaasaarvatud
alkohol, võivad tsentraalsed toimed tugevneda (vt lõik 4.8).

Farmakokineetiliste uuringute tulemused on näidanud, et samaaegse või eelneva tsimetidiini (ensüümi
inhibiitor) manustamise korral on kliiniliselt olulised ebasoovitavad koostoimed ebatõenäolised.
Karbamasepiini (ensüümi indutseerija) eelnev või samaaegne manustamine võib vähendada tramadooli
analgeetilist toimet ja selle kestust.

Tramadooli ja segaagonistide/antagonistide (nt buprenorfiin, nalbufiin, pentasotsiin) kombinatsioon ei ole
soovitatav, sest puhta agonisti analgeetiline toime võib sellistel tingimustel teoreetiliselt kahaneda.

Tramadool võib tekitada krampe ja suurendada selektiivsete serotoniini tagasihaarde inhibiitorite,
tritsükliliste antidepressantide, psühhoosivastaste ravimite ja teiste krambiläve alandavate ravimite
krampetekitavat toimet.

Üksikjuhtudel on olnud teateid serotoniini sündroomist kui tramadooli võetakse kombinatsioonis
selektiivsete serotoniini tagasihaarde inhibiitoritega (SSRI) või MAO-inhibiitoritega. Serotoniini
sündroomi tunnusteks võivad olla nt segasus, erutus, palavik, higistamine, ataksia, hüperrefleksia,
müokloonus ja diarröa. Serotoniinergilistest ravimitest võõrutamine kutsub harilikult esile kiire
paranemise. Ravi sõltub sümptomite olemusest ja raskusastmest.

Ettevaatust tuleb rakendada tramadooli samaaegsel kasutamisel kumariini derivaatidega (nt varfariin)
kuna on teatatud suurenenud INR’st koos ulatuslike veritsustega ja ekhümoosist.

Teised teadaolevalt CYP3A4 inhibeerivad ravimid nagu nt ketokonasool ja erütromütsiin võivad pärssida
tramadooli metabolismi (N-desmetüleerumist) ja ilmselt ka aktiivset O-desmetüleeritud metaboliiti. Nende
koostoimete kliinilist tähtsust pole uuritud (vt lõik 4.8).

Väheste pre- ja postoperatiivsete uuringute tulemused anti-emeetilise toimega 5-HT3 antagonisti
ondansetrooni manustamisest näitasid, et tramadooli vajaduse postoperatiivse valu vaigistamiseks
suurenes.


4.6 Rasedus ja imetamine

Loomkatsetes väga suurte tramadooli annustega ilmnes toime organite arengule, luustumisele ja
sünnijärgsele suremusele.. Tramadool läbib platsentaarbarjääri. Tramadooli ohutuse kohta inimese
rasedusele puuduvad täpsed andmed. Seega ei tohi tramadooli kasutada rasedatel naistel.

Tramadooli manustamine enne sünnitust või sünnituse ajal ei mõjuta emaka kontraktiilsust. Vastsündinul
võib ravimi toimel kliiniliselt mitte oluliselt muutuda hingamissagedus. Krooniline kasutamine raseduse
ajal võib viia vastsündinul võõrutusnähtudeni.

Rinnapiima eritub umbes 0,1% ema vereplasmas sisalduvast tramadoolist. Tramadooli ei soovitata
kasutada rinnaga toitmise ajal. Tramadooli ühekordse annuse manustamise järgselt ei ole vajalik rinnaga
toitmist katkestada.

4.7 Toime reaktsioonikiirusele

Isegi kui tramadooli kasutatakse vastavalt juhistele, võib see siiski põhjustada nähte nagu uimasus ja
pearinglus ja seetõttu mõjutada reaktsioonikiirust auto juhtimisel ning ja masinatega töötamisel. See
kehtib eriti siis, kui tramadooli kasutatakse koos teiste psühhotroopsete ainetega, eriti koos alkoholiga.

4.8 Kõrvaltoimed
Kõige sagedasemateks tramadooli kõrvaltoimeteks on iiveldus ja pearinglus. Neid kõrvaltoimeid esineb
rohkem kui 10% patsientidest.

Kõrvaltoimete esinemissagedus on klassifitseeritud järgmiselt:
Väga sage (enam kui 1 patsiendil 10st)
Sage (enam kui 1 patsiendil 100st ja vähem kui ühel patsiendil 10st)
Aeg-ajalt (enam kui 1 patsiendil 1000st ja vähem kui ühel patsiendil 100st)
Harv (enam kui 1 patsiendil 10 000st ja vähem kui ühel patsiendil 1000st)
Väga harv (vähem kui 1 patsiendil 10 000st)
Teadmata (ei saa hinnata olemasolevate andmete alusel)

Südame häired:
Aeg-ajalt: kardiovaskulaarse regulatsiooni häired (palpitatsioonid, tahhükardia, posturaalne hüpotensioon
või kardiovaskulaarne kollaps). Need kõrvaltoimed tekivad eelkõige intravenoossel manustamisel ja
füüsilise stressi all kannatavatel patsientidel.
Harv: bradükardia, vererõhu tõus

Närvisüsteemi häired:
Väga sage: pearinglus
Sage: peavalu, unisus
Harv: isumuutused, paresteesia, treemor, respiratoorne depressioon, epileptilised krambid, tahtmatud
lihaste tõmblused, koordinatsiooni häired, sünkoop.
Kui soovitatud annuseid ületatakse tunduvalt ja manustatakse samaaegselt teisi tsentraalseid depressante
(vt lõik 4.5), võib ilmneda hingamise depressioon.
Epileptilised krambid ilmnevad peamiselt pärast tramadooli suurte annuste manustamist või pärast
samaaegset ravi krambiläve alandavate ravimitega (vt lõik 4.4 ja 4.5).
Teadmata: kõnehäired.

Psühhiaatrilised häired:
Harv: hallutsinatsioonid, segasus, unehäired, ängistus ja painajalikud unenäod. Psüühilised kõrvaltoimed
võivad ilmneda pärast tramadooli manustamist ja varieeruvad individuaalselt intensiivsuse ja olemuse
poolest (sõltuvalt isiksusest ja ravi kestvusest). Need toimed võivad olla nt meeleolu muutused (tavaliselt
meeleolu tõus, vahetevahel düsfooria), aktiivsuse muutused (harilikult supressioon, harva aktiivsuse
suurenemine) ja kognitiivse ning sensoorse tundlikkuse (otsustusvõime ja taju) muutused. Võib ilmneda
sõltuvus.
Teisteks väga harva teatatud sümptomiteks tramadool-ravi katkestamisel on paanikahood, raskekujuline
ängistus, hallutsinatsioonid, paresteesia, tinnitus ja ebaharilikud KNS’i häired (segasusseisund,
hallutsinatsioonid, depersonalisatsioon, derealisatsioon, paranoia).

Silma kahjustused:
Harv: ähmane nägemine
Teadmata: müdriaas

Respiratoorsed, rindkere ja mediastiinumi häired:
Harv: düspnoe
Teatatud on astma ägenemisest, kuigi põhjuslik seos tramadoolvesinikkloriidiga ei ole kindel.

Seedetrakti häired:
Väga sage: iiveldus
Sage : kõhukinnisus, suukuivus, oksendamine
Aeg-ajalt: öökimine, seedetrakti ärritus (surutustunne kõhus, kõhugaasid), kõhulahtisus
Naha ja nahaaluskoe kahjustused:
Sage: higistamine
Aeg-ajalt: nahareaktsioonid (nt pruuritus, lööve, urtikaaria)

Lihas-skeleti ja sidekoe kahjustused:
Harv: lihasnõrkus

Maksa ja sapiteede häired:
Üksikutel erandjuhtudel on teatatud maksaensüümide aktiivsuse suurenemisest tramadooli ravi ajal

Neerude ja kuseteede häired:
Harv: urineerimishäired (raskendatud urineerimine, düsuuria ja uriini peetus)

Üldised häired ja manustamiskoha reaktsioonid:
Aeg-ajalt: väsimus
Harv: allergilised (nt düspnoe, bronhospasm, hingeldamine, angioneurootiline ödeem) ja anafülaktilised
reaktsioonid; ärajätunähud, mis sarnanevad opiaadi ärajätmisel tekkivate sümptomitega: erutus, ängistus,
närvilisus, unetus, hüperkineesia, treemor ja seedetraktihäired.

4.9 Üleannustamine

Sümptomid
Tramadooli mürgistuse sümptomid on tüüpilised teistele tsentraalsetele analgeetikumidele (opiaatidele):
mioos, oksendamine, kardiovaskulaarne kollaps, teadvuse hägunemine kuni koomani, generaliseerunud
krambid ja hingamise depressioon kuni hingamisseiskuseni.

Ravi
Rakendada üldiseid esmaabi võtteid vastavalt sümptomitele. Hoida lahti hingamisteed (aspiratsiooni oht!),
kunstlik hingamine, vereringe toetamine. Hingamise pärssumise korral tuleb antidoodina manustada
naloksooni. Kuna loomkatsetes puudus naloksoonil krampide vastane toime, tuleb sel juhul manustada
veeni diasepaami.

Suukaudsel üleannustamisel on soovitatud aktiivsöe manustamine või maoloputus vaid 2 tunni jooksul
pärast tramadooli võtmist. Hilisem seedetrakti puhastus pärast seda aega võib olla kasulik vaid väga suure
üleannustamise dooside või retardvormide puhul.

Tramadool elimineerub verest hemodialüüsil või hemofiltratsioonil ainult vähesel määral. Seega pole
ägeda mürgituse korral TRAMADOL eelnimetatud ravimvormidega hemodialüüs või hemofiltratsioon
üksi piisav detoksikatsiooni saavutamiseks.


5. FARMAKOLOOGILISED OMADUSED

5.1.Farmakodünaamilised omadused

Farmakoterapeutiline grupp: analgeetikumid, teised opiaadid;

ATC-kood N02AX02
Tramadool on tsentraalse toimega opioidne valuvaigisti. Tramadool on mitteselektiivne µ(müü), δ(delta)
ja κ (kapa) retseptorite agonist, suuremema afiinsusega µ(müü) retseptorite suhtes. Valuvaigistavat toimet
aitavad tugevdada serotoniini vabanemise suurendamine ja noradrenaliini tagasihaarde inhibeerimine
sünapsis.
Tramadoolil on köhapärssiv toime. Erinevalt morfiinist ei pärsi tramadool analgeetilistes annustes
hingamist. Ravim ei mõjuta niipalju ka seedetrakti peristaltikat. Toime südameveresoonkonda on vähene.
Tramadooli toime tugevus on 1/10...1/6 morfiini tugevusest.

5.2 Farmakokineetilised omadused

Pärast lihasesisest manustamist imendub tramadool inimesel kiiresti ja täielikult, maksimaalne
kontsentratsioon plasmas (Cmax) tekib 45 min pärast ja biosaadavus on peaaegu 100%. Inimesel imendub
pärast TRAMAL kapslite suukaudset manustamist enam kui 90% tramadoolvesinikkloriidist. Imendumise
poolväärtusaeg on 0,38±0,18 tundi.

Tramadooli seerumi kõveraaluste pindalade (AUC) võrdlus pärast suukaudset ja intravenoosset
manustamist näitab et TRAMAL kapslite biosaadavus on 68 ±13%. Võrreldes teiste opioidsete
analgeetikumidega, on TRAMAL kapslite absoluutne biosaadavus äärmiselt kõrge.

Pärast TRAMAL kapslite manustamist saabub maksimaalne kontsentratsioon plasmas 2 tunni pärast.
Pärast TRAMAL toimeainet prolongeeritult vabastavate 100 mg tablettide manustamist maksimaalne
plasmakontsentratsioon Cmax=141±40 ng/ml saabub 4,9 tunni pärast; pärast TRAMAL toimeainet
prolongeeritult vabastavate 200 mg tablettide manustamist Cmax260±62 ng/ml saabub 4,8 tunni pärast.

TRAMAL tablettide ja TRAMAL tilkade farmakokineetika ei erine oluliselt TRAMAL kapslite omast
arvestades AUC järgi mõõdetud biosaadavust. 10% erinevus esines TRAMAL kapslite ja tablettide Cmax
väärtuste vahel. Aeg Cmax saabumiseni oli TRAMAL tilkade puhul 1 tund, TRAMAL tablettidel 1,5 tundi
ja TRAMAL kapslitel 2,2 tundi, mis väljendab suukaudsete ravimvormide kiiret imendumist.

Absoluutne biosaadavus TRAMAL ravimküünaldel on 78 ± 10%.

Tramadoolil on kõrge afiinsus kudede suhtes (V d,ß = 203 + 40 l). Plasmavalkudega seondub ligikaudu
20%.

Tramadool läbib hematoentsefaal- ja platsentaarbarjäääri. Ravimi ja tema O-demetüleeritud derivaadi
väikseid koguseid leitakse rinnapiimas (vastavalt 0,1% ja 0,02% manustatud annusest).

Tramadooli biotransformatsiooni on kaasatud mõlemat tüüpi isoensüümid CYP3A4 ja CYP2D6, mis võib
mõjutada tramadooli ja tema aktiivsete metaboliitide sisaldust plasmas. Praeguseks ei ole kliiniliselt olulisi
kõrvaltoimeid teada.

Tramadool ja tema metaboliidid erituvad peaaegu täielikult neerude kaudu. Kumulatiivne eritumine
neerude kaudu on 90% kogu radioaktiivselt märgistatud annusest. Maksa- ja neerufunktsiooni häirete
korral võib poolväärtusaeg olla veidi pikem. Maksatsirroosiga patsientidel on eliminatsiooni
poolväärtusajad määratud 13,3 + 4,9 tundi (tramadoolil) ja 18,5 + 9,4 tundi (O-desmetüültramadoolil),
eriti rasketel juhtudel vastavalt 22,3 tundi ja 36 tundi, Neerupuudulikkusega patsientidel (kreatiniini
kliirens < 5 ml/min) olid need väärtused vastavalt 11 + 3,2 tundi ja 16,9 + 3 tundi, äärmuslikel juhtudel
19,5 tundi ja 43,2 tundi.

Inimesel metaboliseerub tramadool peamiselt N- ja O-desmetüleerumise ning O-desmetüleerumise
saaduste konjugeerimise teel glükuroonhappega. Ainult O-desmetüültramadol on farmakoloogiliselt
aktiivne. Teiste metaboliitide vahel on märkimisväärsed interidividuaalsed kvantitatiivsed erinevused.
Senini on inimese uriinist avastatud 11 metaboliiti. Loomkatsed on näidanud, et O-desmetüültramadool on
lähteainest 2…4 korda tugevama toimega. Selle poolväärtusaeg t1/2,ß (6 tervel vabatahtlikul) on 7,9 tundi
(vahemikus 5,4…9,6 tundi), ja see on peaaegu sama, mis tramadoolil.

Tramadoolil on terapeutilise annuse vahemikus lineaarne farmakokineetiline profiil. Suhe
seerumikontsentratsiooni ja analgeetilise toime vahel on annusest sõltuv, kuid varieerub üksikjuhtudel
märgatavalt. Toime avaldub tavaliselt seerumikontsentratsioonil 100…300 ng/ml.

5.3 Prekliinilised ohutusandmed

Tramadooli korduval suukaudsel ja veenisisesel manustamisel rottidel ja koertel 6…26 nädala jooksul ja
12 kuulisel suukaudsel manustamisel koertel ei näidanud hematoloogilised, kliinilis-keemilised ja
histoloogilised uuringud mingeid toimeainega seotud muutusi. KNS’i mõjutavad ilminguid täheldati ainult
pärast märkimisväärselt suurte annuste manustamisel: rahutus, süljeerituse suurenemine, krambid ja
kehakaalu vähenemine. Rotid ja koerad talusid suukaudseid annuseid 20 mg/kg ja 10 mg /kg vastavalt
kehakaalule ja koerad per rectum manustatud annuseid 20 mg/kg ilma mingite kõrvalnähtudeta.

Rottidel põhjustasid tramadooli annused alates 50 mg/kg/ päevas ja üle selle toksilisi toimeid
emasloomadel ja suurendasid vastsündinute suremust. Järglastel ilmnesid väärarengud
ossifikatsioonihäiretena ja hilinenud vaginaalse- ja silmade avanemisena. Isasloomade fertiilsust see ei
puudutanud. Pärast suuri annuseid (alates 50 mg/kg/ päevas ja üle selle) täheldati emasloomadel
vähenenud tiinuste arvu. Küülikutel ilmnesid emasloomadel toksilised toimed alates 125 mg/kg/ ja üle
selle ja järglaste skeletianomaaliad.

Mõnedes in vitro uuringutes ilmnesid tõendid mutageensete toimete kohta. In vivo uuringud selliseid
toimeid ei näidanud. Vastavalt senikogutud tõenditele, on tramadool klassifitseeritud kui mittemutageenne
aine.

Tramadoolvesinikkloriidi tumorigeense toime uuringuid on läbi viidud rottidel ja hiirtel. Rottidel
läbiviidud uuring ei näidanud mingeid tõendeid kasvajate esinemissageduse kasvu seotusest toimeainega.
Uuringud hiirtel näitasid maksarakkude adenoomide suurenenud esinemissagedust isasloomadel (annusest
sõltuv, mitteoluline suurenemine alates 15 mg/kg ja üle selle) ja pulmonaarsete kasvajate esinemise tõusu
emasloomadel kõigis annusegruppides (oluline, aga annusest mittesõltuv).


6. FARMATSEUTILISED ANDMED

6.1 Abiainete loetelu

TRAMAL, 50 mg/ml süstelahus
Naatriumatsetaattrihüdraat, süstevesi

TRAMAL, 50 mg kõvakapslid
Kapsli sisu: mikrokristalne tselluloos, naatriumglükolaattärklis, magneesiumstearaat, kolloidne veevaba
ränidioksiid.
Kapsli kest: želatiin, kollane raudoksiid (E172), indigokarmiin (E132), titaandioksiid (E171),
naatriumlaurüülsulfaat, capsugel tint 1028 must.

TRAMAL, 100 mg/ml suukaudsed tilgad, lahus
Sukroos, naatriumsorbaat, glütserool, propüleenglükool, naatriumtsüklamaat,           naatriumsahhariin,
makrogoolglütseroolhüdroksüstearaat, maitseained, puhastatud vesi.

TRAMAL, 100 mg rektaalsuposiidid
Tahke rasv.

6.2 Sobimatus

TRAMAL 50 mg/ml süstelahus ei sobi (ei segune) järgmiste süstelahustega: diklofenak, indometatsiin,
fenüülbutasoon, diasepaam, flunitrasepaam, midasolaam, glütserüültrinitraat.

6.3 Kõlblikkusaeg

TRAMAL, 50 mg/ml süstelahus
5 aastat

TRAMAL, 50 mg kõvakapslid
5 aastat

TRAMAL, 100 mg/ml suukaudsed tilgad, lahus
4 aastat

TRAMAL, 100 mg rektaalsuposiidid
5 aastat

6.4 Säilitamise eritingimused

TRAMAL, 100 mg rektaalsuposiidid: hoida temperatuuril kuni 30° C.
TRAMAL, 100 mg/ml suukaudsed tilgad: ei vaja säilitamisel eritingimusi
TRAMAL, 50 mg kõvakapslid: ei vaja säilitamisel eritingimusi
TRAMAL, 50 mg/ml süstelahus: ei vaja säilitamisel eritingimusi

6.5 Pakendi iseloomustus ja sisu

TRAMAL, 50 mg/ml süstelahus: 1 ml süstelahust ampullis, 5 ampulli pakendis; 2 ml süstelahust ampullis,
5 ampulli pakendis
TRAMAL, 50 mg kõvakapslid: 10, 20, 30, 50 kapslit
TRAMAL, 100mg rektaalsuposiidid: 5 ravimküünalt pakendis
TRAMAL, 100mg/ml suukaudsed tilgad: tilgad 10ml pudelis, 1 pudel pakendis

Kõik pakendi suurused ei pruugi olla saadaval.

6.6 Kasutamis- ja käsitsemisjuhend

TRAMAL tilkade pudel on suletud lastekindla turvakorgiga. Selle avamiseks tuleb korki alla suruda ja siis
lahti keerata. Pärast kasutamist sulgege pudel tihedalt korgiga. Tilgutamiseks pöörake pudel tagurpidi ja
koputage õrnalt sõrmega pudeli põhjale kuni ilmub esimene tilk.

Enne doseerimispumbaga varustatud TRAMAL, 100mg/ml tilkade pudeli esmakordset kasutamist
vajutage mitu korda pumpa kuni lahust hakkab tulema. Hoidke manustamiseks vajalikku anumat (lusikat,
pitsi vm) pumba all ja käsitsege pumpa vastavalt annustamise õpetusele (1 vajutus = 0,125 ml suukaudset
lahust = 12,5 mg toimeainet).


7. MÜÜGILOA HOIDJA

Grünenthal GmbH
Zieglerstarsse 6, D-52078 Aachen
Saksamaa


8. MÜÜGILOA NUMBRID

TRAMAL, 50 mg/ml süstelahus: 131896
TRAMAL, 50 mg kõvakapslid: 141996
TRAMAL, 100mg rektaalsuposiidid: 142096
TRAMAL, 100mg/ml suukaudsed tilgad: 142196


9. ESMASE MÜÜGILOA VÄLJASTAMISE/MÜÜGILOA UUENDAMISE KUUPÄEV

TRAMAL, 50 mg/ml süstelahus: 01.04.2002 / 20.04.2007
TRAMAL, 50 mg kõvakapslid: 16.08.2002 / 20.04.2007
TRAMAL, 100mg rektaalsuposiidid: 16.08.2002/20.04.2007
TRAMAL, 100mg/ml tilgad: 16.08.2002/20.04.2007


10. TEKSTI LÄBIVAATAMISE KUUPÄEV


Ravimiametis kinnitatud aprillis 2010