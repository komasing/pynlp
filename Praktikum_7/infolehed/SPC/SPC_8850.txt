RAVIMI OMADUSTE KOKKUVÕTE

1.    RAVIMPREPARAADI NIMETUS

Andriol Testocaps, 40 mg pehmekapslid


2.    KVALITATIIVNE JA KVANTITATIIVNE KOOSTIS

Andriol Testocaps sisaldab testosteroonundekanoaati, mis on loodusliku testosterooni rasvhappe ester.
Iga kapsel sisaldab 40 mg testosteroonundekanoaati, mis on lahustatud kastoorõli ja
propüleenglükoollauraadi segus.
INN. Testosteronum

Abiainete täielik loetelu vt lõik 6.1.


3.    RAVIMVORM

Pehmekapsel.
Ovaalsed, läikivad, läbipaistvad, oranžid pehmekapslid, millel on kood ORG DV3, kollase, õlise
täidisega.


1.    KLIINILISED ANDMED

4.1   Näidustused

Testosteroonasendusravi meestel primaarse ja sekundaarse hüpogonadismi puhul:
•     kastratsioonijärgselt,
•     eunuhhoidism,
•     hüpopituitarism,
•     endokriinne impotentsus,
•     spermatogeneesi häiretest tingitud infertiilsus,
•     klimakteerilised sümptomid, nt libiido langus.

Androgeenide puudulikkusest tingitud osteoporoos meestel.

4.2   Annustamine ja manustamisviis

Üldiselt tuleb annus kohandada iga patsiendi individuaalsele ravivastusele.
Tavaliselt on piisavaks algannuseks 120…160 mg testosteroonundekanoaati ööpäevas 2…3 nädala
jooksul, millele järgneb säilitusannus 40…120 mg testosteroonundekanoaati ööpäevas.
Andriol Testocaps kapsleid tuleb võtta koos toiduga, juua peale vedelikku ning närimata alla neelata.
Soovitatav on manustada pool ööpäevasest annusest hommikul ja teine pool õhtul. Juhul kui ööpäevas
manustatakse paaritu arv kapsleid, tuleb suurem annus võtta hommikul.

4.3   Vastunäidustused

•     Diagnoositud või kahtlustatav eesnäärme- või rinnanäärmevähk meestel.
•     Ülitundlikkus toimeaine või ravimi ükskõik millise abiaine suhtes.

4.4   Hoiatused ja ettevaatusabinõud kasutamisel

•     Enneaegse epifüüside sulgumise ja varase sugulise küpsemise vältimiseks tuleb androgeene
      (pre)puberteedieelses eas poistel kasutada ettevaatusega. Regulaarselt tuleb jälgida skeleti
      küpsemist.
•     Latentse või manifesteerunud südamepuudulikkuse, neerufunktsiooni häire, hüpertooniatõve,
      epilepsia või migreeniga (või vastava anamneesiga) patsiente tuleb tähelepanelikult jälgida, sest
      vahel võib esineda nende haiguste süvenemist või retsidiive.
•     Eesnäärme healoomulise hüpertroofiaga meestele tuleb androgeene ordineerida ettevaatusega.
•     Androgeenidega seotud kõrvaltoimete ilmnemisel tuleb Andriol Testocaps ära jätta ning
      sümptomite kadumisel ravi jätkata väiksemate annustega.
•     Steroidide kasutamine võib mõjutada mitmete laboratoorsete uuringute tulemusi.

4.5   Koostoimed teiste ravimitega ja muud koostoimed

Ensüümi-induktorid võivad testosterooni taset tõsta või langetada. Seega võib vajalikuks osutuda
Andriol Testocaps annuse vähendamine.
Andriol Testocaps’i tuleb manustada söögi ajal, mis aitab saavutada plasmas vajalikku
testosteroonitaset.

4.6   Rasedus ja imetamine

Ravimit ei kasutata naistel. Andriol Testocaps on raseduse ja imetamise ajal vastunäidustatud (vt lõik
4.3).

4.7   Toime reaktsioonikiirusele

Teadaolevalt ei mõjuta Andriol Testocaps valvsust ja keskendumisvõimet.

4.8   Kõrvaltoimed

Androgeenraviga on seostatud järgmisi kõrvaltoimeid:
Puberteedieelses eas poisid:
Varane suguline areng, erektsioonide sagenemine, peenise suurenemine ja enneaegne epifüüside
sulgumine
Meestel:
Priapism ja muud liigse seksuaalse stimulatsiooni nähud, oligospermia ja ejakulaadi mahu vähenemine
Kõigil patsientidel:
Vee- ja naatriumipeetus.

Vähestel patsientidel on Andriol Testocaps’i kasutamise ajal teatatud kõhulahtisusest ja kõhuvalust või
ebamugavustundest kõhus.

4.9   Üleannustamine

Testosteroonundekanoaadi ühekordse suukaudse annuse toksilisus on väga madal. Kapslis sisalduv
õlilahusti võib põhjustada Andriol Testocaps suurte annuste korral seedetrakti kaebusi. Üleannuse ravi
peaks hõlmama mao tühjendamist ja toetavaid ravimeetmeid.


5.    FARMAKOLOOGILISED OMADUSED

5.1   Farmakodünaamilised omadused

Farmakoterapeutiline grupp: fluoksümesteroon-3-oksoandrosteen(4) derivaadid, ATC-kood:
G03BA03

Testosteroon on peamine endogeenne hormoon, millel põhineb meessuguelundite ning sekundaarsete
sugutunnuste normaalne kasv ja areng. Täiskasvanueas vastutab testosteroon testiste ja
manusstruktuuride funktsioneerimise ning libiido, heaolutunde ja erektsioonivõime säilimise ning
eesnäärme ja seemnepõiekeste funktsioneerimise eest. Hüpogonadismi põdevate meeste Andriol
Testocaps ravi tulemuseks on kliiniliselt oluline testosterooni, dihüdrotestosterooni ja
androsteendiooni plasmakontsentratsiooni tõus ning SHBG (suguhormoone siduva globuliini)
kontsentratsiooni langus. Primaarse (hüpergonadotroopse) hüpogonadismiga meeste ravi Andriol
Testocaps’iga toob kaasa gonadotropiini taseme normaliseerumise.

5.2    Farmakokineetilised omadused

Pärast Andriol Testocaps kapslite suukaudset manustamist imendub toimeainest
testosteroonundekanoaadist oluline osa koos lipofiilse lahustiga soolest lümfisüsteemi ning väldib
seega inaktiveerumist esmasel maksapassaažil. Imendumise ajal redutseeritakse
testosteroonundekanoaat osaliselt dihüdrotestosteroonundekanoaadiks. Lümfisüsteemist vabastatakse
see plasmasse. Plasmas ja kudedes hüdrolüüsuvad nii testosteroonundekanoaat kui
dihüdrotestosteroonundekanoaat ning neist moodustuvad looduslikud androgeenid testosteroon ja
dihüdrotestosteroon.
Andriol Testocaps kapslite 80…160 mg annuse ühekordne manustamine põhjustab testosterooni
kliiniliselt olulist tõusu plasmas, kusjuures maksimaalne tase, ligikaudu 40 nmol/l (Cmax), saavutatakse
ligikaudu 4…5 h (tmax) pärast manustamist. Testosterooni tase plasmas püsib kõrgemana vähemalt 8
tunni jooksul.
Testosteroon ja dihüdrotestosteroon metaboliseeritakse normaalseid metaboolseid radu pidi. Eritumine
toimub peamiselt uriiniga konjugaatide etiokolanolooni ja androsterooni kujul.

5.3    Prekliinilised ohutusandmed

Farmakoloogilise ohutuse, kroonilise toksilisuse, genotoksilisuse, kartsinogeensuse ja
reproduktsioonitoksilisuse tavapärased prekliinilised uuringud ei ole näidanud kahjulikku toimet
inimesele.


6.     FARMATSEUTILISED ANDMED

6.1    Abiainete loetelu

Iga kapsel sisaldab ligikaudu 293 mg kastoorõli ja propüleenglükoollauraadi (E477) segu. Kapsli kesta
koostisosadeks on glütseriin, päikeseloojangukollane (E110, FD&C Kollane nr 6) ja želatiin.

6.2    Sobimatus

Ei ole kohaldatav.

6.3    Kõlblikkusaeg

3 aastat.

6.4    Säilitamise eritingimused

Hoida temperatuuril kuni 30°C.
Mitte hoida külmkapis. Mitte lasta külmuda.
Hoida blister välispakendis, valguse eest kaitstult.

6.5    Pakendi iseloomustus ja sisu

Andriol Testocaps’i pakend (pappkarp) sisaldab 3, 6 või 12 kotikest, millest igaühes on 1 blister 10
kapsliga. Karbis 30, 60 või 120 kapslit. Kõik pakendi suurused ei pruugi olla müügil.

6.6    Erihoiatused ravimi hävitamiseks

Kasutamata ravim või jäätmematerjal tuleb hävitada vastavalt kohalikele seadustele.
7.    MÜÜGILOA HOIDJA

N.V. Organon
Postbus 20, 5340 BH Oss
Holland


8.    MÜÜGILOA NUMBER

284599


9.    ESMASE MÜÜGILOA VÄLJASTAMISE/MÜÜGILOA UUENDAMISE KUUPÄEV

28.10.1999/03.12.2009


10.   TEKSTI LÄBIVAATAMISE KUUPÄEV

Ravimiametis kinnitatud augustis 2010.