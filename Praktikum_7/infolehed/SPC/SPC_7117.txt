RAVIMI OMADUSTE KOKKUVÕTE


1.    RAVIMPREPARAADI NIMETUS

Ospen, 400 000 RÜ/5ml suukaudne suspensioon
Ospen, 500 000 RÜ õhukese polümeerikattega tabletid
Ospen, 1 000 000 RÜ õhukese polümeerikattega tabletid


2.    KVALITATIIVNE JA KVANTITATIIVNE KOOSTIS

Ospen 400 000 RÜ /5 ml suspensioon: 5 ml (üks mõõtlusikatäis) peroraalset suspensiooni sisaldab 400
000 RÜ (~250 mg) fenoksümetüülpenitsilliini (bensatiinsoolana).
Ospen 500 000 RÜ tabletid: 1 õhukese polümeerikattega tablett sisaldab 500 000 RÜ
(~300 mg) fenoksümetüülpenitsilliini (kaaliumi soolana).
Ospen 1 000 000 RÜ tabletid: 1 poolitusvaoga õhukese polümeerikattega tablett sisaldab 1000 000 RÜ
(~600 mg) fenoksümetüülpenitsilliini (kaaliumi soolana).

INN. Phenoxymethylpenicillinum

Abiainete täielik loetelu vt lõik 6.1.


3.    RAVIMVORM

Suukaudne suspensioon.
Õhukese polümeerikattega tabletid.


4.    KLIINILISED ANDMED

4.1   Näidustused

Fenoksümetüülpenitsilliinile tundlike mikroorganismide poolt põhjustatud infektsioonid: tonsillofarüngiit,
sinusiit, otiit (v.a. alla 4.a. lapsed), naha ja pehmete kudede infektsioon, periodontaalinfektsioon.

Märkus. Antimikroobsete ravimite määramisel ja kasutamisel tuleb järgida kohalikke ravijuhiseid.

Kliiniliselt oluline toimespekter: Streptococcus spp (v.a penitsilliinresistentne S. pneumoniae),
Porphyromonas spp (esineb resistentseid tüvesid), Prevotella spp (esineb resistentseid tüvesid).

4.2   Annustamine ja manustamisviis

Annused sõltuvad näidustusest ja lastel ka kehakaalust.

LAPSED:
Lastel on ööpäevane fenoksümetüülpenitsilliini annus 50 000...100 000 RÜ/kg kehakaalu kohta jagatuna 3
üksikannuseks.
Lapsed vanuses 3 kuni 12 kuud (6...10 kg):
1/2 mõõtlusikat suspensiooni iga 8 tunni järel.
Lapsed vanuses 1 kuni 6 aastat (10...22 kg):
1 mõõtlusikas suspensiooni või 1 Ospen 500 000 RÜ tablett iga 8 tunni järel.
Lapsed vanuses 6 kuni 12 aastat (22...38 kg):
2 mõõtlusikat suspensiooni või 2 Ospen 500 000 RÜ tabletti või 1 Ospen 1 000 000 RÜ tablett iga 8 tunni
järel.

TÄISKASVANUD:
1 Ospen 1 000 000 RÜ tablett 2...3 korda ööpäevas suu kaudu.
Kasutamine neerupuudulikkusega haigetel: Kuna penitsilliin on vähetoksiline, ei ole neeru- ja
maksakahjustusega haigetel tavalisi annuseid vaja vähendada.

Manustamisviis: Ravimit manustada olenemata toidukordadest. Samaaegne manustamine koos toiduga
mõjutab imendumist minimaalselt.

4.3   Vastunäidustused

Anamneesis ülitundlikkus penitsilliinide suhtes. Tuleb arvestada ristuva allergia võimalusega
tsefalosporiinidele ülitundlikel haigetel (kirjanduse andmetel esineb seda 5...10% juhtudest).

4.4   Hoiatused ja ettevaatusabinõud kasutamisel

Penitsilliinide manustamine suukaudselt ei ole näidustatud seedetrakti haiguste korral, kui esineb kestev
diarröa või oksendamine, sest ravimi imendumine võib olla ebapiisav.

Ospen ei ole näidustatud ägeda respiratoorse viirusinfektsiooni raviks.

Haigeid tuleb hoiatada võimalikest allergilistest reaktsioonidest ja selgitada vajadusest nendest teatada.
Ägedate allergiliste reaktsioonide (urtikaaria, anafülaksia) tekkel tuleb ravimi manustamine koheselt
lõpetada ja vajadusel manustada adrenaliini, antihistamiinseid vahendeid ja kortikosteroide.
Haigetel, kes saavad ravimit pikaajaliselt, tuleb jälgida hematoloogilisi ja neerufunktsiooni näitajaid.
Pikaajalise ravi korral on vaja arvestada resistentsete mikroorganismide või seente kolonisatsiooni
võimalusega. Sellisel juhul tuleb vastavat superinfektsiooni ravida tavapäraste vahenditega. Infektsioosne
mononukleoos kui viirusinfektsioon ei allu ravile antibiootikumidega, penitsilliinide kasutamine selle
haiguse ajal suurendab nahalöövete esinemissagedust.
Kestva diarröaga haigetel tuleb arvestada antibiootikumidega seotud pseudomembranoosse koliidi tekke
võimalusega (verekiududega limane vesine iste, tuim difuusne või koolikuline kõhuvalu, palavik, vahel
tenesmid). Kuna selline seisund võib muutuda eluohtlikuks, tuleb ravimi kasutamine koheselt lõpetada ja
rakendada vastavat ravi toetudes tundlikkuse uuringutele. Sooleperistaltikat pidurdavad vahendid on
vastunäidustatud.
Mõnel juhul võivad penitsilliinid põhjustada valepositiivseid tulemusi uriini glükoosi analüüsil.

4.5   Koostoimed teiste ravimitega ja muud koostoimed

Bakteritsiidse toimega penitsilliini ei tohi kombineerida bakteriostaatiliste antibiootikumidega.
Kombineerimine teiste antibiootikumidega on põhjendatud, kui oodatav koostoime on sünergiline või
vähemalt aditiivne. Kombineeritud ravi korral peab kõiki komponente manustama täisannustes (välja
arvatud juhtudel, kui koostoime on sünergiline, millal võib vähendada toksilisema komponendi annust).
Tähelepanu nõuab põletikuvastaste, antireumaatiliste, palavikku alandavate ravimite (eeskätt
indometasiini, fenüülbutasooni ja salitsülaatide) ning probenetsiidi samaaegne kasutamine, kuna need
võivad konkureerivalt pärssida penitsilliini elimineerumist.
Harva, nagu teised antibiootikumidki, võib fenoksümetüülpenitsilliin vähendada suukaudsete
hormonaalsete rasestumisvastaste ravimite efektiivsust.
Penitsilliin võib vähendada metotreksaadi renaalset kliirensit, suurendades sellega riski metotreksaadi
toksiliste toimete tekkeks.
Mõnel juhul võivad penitsilliinid põhjustada valepositiivseid tulemusi uriini glükoosi ning urobilinogeeni
analüüsil.

4.6   Rasedus ja imetamine

Senini puuduvad tõendid, mis kinnitaksid, et fenoksümetüülpenitsilliinil oleks embrüotoksiline,
teratogeenne või mutageenne toime. Kuigi penitsilliin läbib platsentaarbarjääri ning eritub rinnapiima
(tase rinnapiimas on 3...15% kontsentratsioonist ema vereplasmas), võib ravimit raseduse ja imetamise
ajal kasutada.

4.7   Toime reaktsioonikiirusele

Pole asjakohane.

4.8   Kõrvaltoimed

Tavaliselt esinevad mööduv iiveldus, diarröa ja lööbed.

Väga sage (>1/10); sage (>1/100 kuni <1/10); aeg-ajalt (>1/1000 kuni <1/100); harv (>1/10 000 kuni
<1/1000); väga harv (<1/10 000), teadmata (ei saa hinnata olemasolevate andmete alusel).
Igas esinemissageduse grupis on kõrvaltoimed toodud raskusastme vähenemise järjekorras.

Vere ja lümfisüsteemi häired:
Väga harv: eosinofiilia, hemolüütiline aneemia (Coombsi test positiivne), leukopeenia, trombotsütopeenia
ja agranulotsütoos.
Immuunsüsteemi häired:
Väga harv: anafülaktiline šokk.
Närvisüsteemi häired:
Väga harv: meningiit, aju pseudotuumor (healoomuline intrakraniaalne hüpertensioon või tõusnud
intrakraniaalne rõhk); annusest sõltuv neuromuskulaarne blokaad (ei ilmne tavapäraste kliinilises
praktikas kasutatavate dooside juures).
Seedetrakti häired:
Sage: mööduv iiveldus ja kõhulahtisus (püsiva diarröa korral kahtlustada pseudomembranoosset koliiti (vt
lõik 4.4).
Aeg-ajalt: oksendamine.
Väga harv: söögitoru haavandumine, stomatiit.
Maksa ja sapiteede häired:
Väga harv: hepatotoksilisus transaminaaside tõusuga (möödub penitsilliinravi katkestamisel).
Naha ja nahaaluskoe kahjustused:
Sage: allergilised lööbed.
Harv: kontaktdermatiit.
Väga harv: eksfoliatiivne dermatiit ja eksudatiivne multiformne erüteem (lööbeelemendid võivad olla
tugevalt väljendunud ja ebatüüpilise lokalisatsiooniga ning võib kujuneda Steven-Johnson’i sündroom).
Lihas-skeleti ja sidekoe kahjustused:
Väga harv: artralgia.
Üldised häired ja manustamiskoha reaktsioonid:
Väga harv: hüpotermia.
4.9   Üleannustamine

Üleannustamise sümptomid kattuvad suurelt osalt kõrvaltoimetega. Võimalikud on seedetrakti nähud ning
vee ja elektrolüütide tasakaalu häired. Raskel juhul kesknärvisüsteemi ärritus krampide ja koomaga ning
lõpuks tekkiva neuromuskulaarse blokaadiga.
Üleannustamise ravi: puudub spetsiifiline antidoot. Ravi sümptomaatiline, vajadusel hemodialüüs,
maoloputus või vee ja elektrolüütide tasakaalu taastamine.


5.    FARMAKOLOOGILISED OMADUSED

5.1   Farmakodünaamilised omadused

Farmakoterapeutiline grupp: beetalaktamaastundlikud penitsilliinid,
ATC-kood J01CE02

Fenoksümetüülpenitsilliin on bakteritsiidse toimega suukaudne penitsilliin. Bakteritsiidne toime
penitsilliintundlikesse, prolifereerivatesse mikroorganismidesse tuleneb rakuseina biosünteesi
pärssimisest. Fenoksümetüülpenitsilliini toimespekter langeb kokku bensüülpenitsilliiniga. See hõlmab: A,
C, G, H, L ja M streptokokid, Streptococcus pneumoniae, penitsillinaasi mitteprodutseerivad stafülokokid
ja Neisseria, Erysipelothrix rhusiopathiae, Listeriae, korünebakterid, Bacillus anthracis, Actinomycetes,
streptokokid, Pasteurella multocida, Spirillum minus ja spiroheedid, nagu leptospiira, Treponema,
Borrelia ja teised spiroheedid, kuid samuti on tundlikud paljud anaeroobsed organismid (nt peptokokid,
peptostreptokokid, fusobakterid, klostriidid jne). Enterokokkidest on tundlikud vaid mõned esindajad (D
grupi streptokokid).

5.2   Farmakokineetilised omadused

Fenoksümetüülpenitsilliini kaaliumsool ei inaktiveeru maohappe toimel. Toimeaine imendub täielikult,
mille tulemusel saavutatakse kindlat ravitoimet andev maksimaalne seerumi ja koekontsentratsioonid
30...60 minutiga. Plasma poolväärtusaeg on 30...45 minutit, mis võib pikeneda kuni 4 tunnini raske
neerukahjustuse korral. Plasmavalkudele seondub ligikaudu 55% annusest. Ravim jaotub täielikult
neerudesse, kopsudesse, maksa, nahka, limaskesta, lihastesse ning enamikesse kehavedelikesse (seda
eelkõige põletiku olemasolul). Vähem difundeerub ravim luudesse. Enamus manustatud annusest viiakse
organismist välja neerude kaudu muutumatul kujul. Sapi kaudu eritub väike osa ravimist.

5.3   Prekliinilised ohutusandmed

Ühe annuse toksilisus
Suukaudse kaaliumpenitsilliin V LD50 42-56 päeva vanustel rottidel on olnud üle 1040 mg/kg kehakaalu
kohta.

Kordusannuste toksilisus
Kaks kuud penitsilliin V vaba happe eri sisaldusega (kuni 2000 mg/kg kehakaalu kohta) toitu saanud
emasrottidel olid kasvukõverad samad, mis kontrollrühmas.
Kolmel koeral ei täheldatud mingeid muutusi laborianalüüsides ega organite mikroskoopilistel uuringutel,
kui kaks kuud manustati suu kaudu 200 mg/kg vaba penitsillin V hapet.


6.    FARMATSEUTILISED ANDMED
6.1   Abiainete loetelu

Suspensioon: Simetikoon, propüülparahüdroksübensoaat, metüül- parahüdroksübensoaat, Tutti-Frutti
lõhnaaine, kollane raudoksiid, sahhariinnaatrium, karmelloosnaatrium, sidrunhappe monohüdraat,
magneesiumalumiiniumsilikaat, trinaatriumtsitraatdihüdraat, sorbitool, destilleeritud vesi.
Ospen suspensioon ei sisalda suhkrut (magustatud suhkruasendajaga).

Tabletid: Magneesiumstearaat, makrogool 6000, polüvidoon, maltodekstriin, talk (kilekate:
sahhariinnaatrium, piparmündiõli, titaaniumdioksiid, talk, hüpromelloos).

6.2   Sobimatus

Suukaudsel penitsilliinil sobimatust teiste ainetega ei ole täheldatud.

6.3   Kõlblikkusaeg

Ospen suukaudne suspensioon: 3 aastat.
Ospen õhukese polümeerikattega tabletid : 4 aastat.

6.4   Säilitamise eritingimused

Ospen suukaudne suspensioon: hoida külmkapis (2°C…8°C), originaalpakendis, valguse eest kaitstult.
Ospen õhukese polümeerikattega tabletid: hoida temperatuuril kuni 25°C, originaalpakendis, niiskuse eest
kaitstult.

6.5   Pakendi iseloomustus ja sisu

Ospen 400 000 RÜ / 5 ml suspensioon: 60 ml suspensiooni pudelis. Pappkarbis 1 pudel ja mõõtlusikas.
Ospen 500 000 RÜ: 12 tabletti blisterpakendis. Haiglapakendis 1000 tabletti.
Ospen 1 000 000 RÜ: 12 tabletti blisterpakendis. Haiglapakendis 1000 tabletti.

6.6   Erihoiatused ravimi hävitamiseks ja käsitlemiseks

Suspensiooni iga kord enne kasutamist loksutada.


7.    MÜÜGILOA HOIDJA

Sandoz GmbH
Biochemiestrasse 10
A-6250 Kundl, Austria


8.    MÜÜGILOA NUMBRID

Ospen 400 000 RÜ/ 5 ml: 390102
Ospen 500 000 RÜ: 390202
Ospen 1 000 000 RÜ: 390302
9.    ESMASE MÜÜGILOA VÄLJASTAMISE/MÜÜGILOA UUENDAMISE KUUPÄEV

16.08.2002/24.08.2007


10.   TEKSTI LÄBIVAATAMISE KUUPÄEV

Ravimiametis kinnitatud detsembris 2009