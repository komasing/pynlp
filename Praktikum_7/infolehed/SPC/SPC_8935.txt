RAVIMI OMADUSTE KOKKUVÕTE


1. RAVIMPREPARAADI NIMETUS

CORDIPIN XL, 40 mg toimeainet modifitseeritult vabastavad tabletid


2. KVALITATIIVNE JA KVANTITATIIVNE KOOSTIS

Üks toimeainet modifitseeritult vabastav tablett sisaldab 40 mg nifedipiini.

INN. Nifedipinum

Abiainete täielik loetelu vt lõik 6.1.


3. RAVIMVORM

Toimeainet modifitseeritult vabastav tablett


4. KLIINILISED ANDMED

4.1 Näidustused

Arteriaalne hüpertensioon. Krooniline stabiilne ja vasospastiline stenokardia.

4.2 Annustamine ja manustamisviis

Annused määratakse alati vastavalt konkreetse patsiendi seisundile ja vajadusele. Raviefekti tuleb
jälgida ning vastavalt vererõhu väärtusele ja/või stenokardiahoogude sagedusele ja raskusastmele
kohandada ravimi annuseid.
CORDIPIN XLi algannus ja säilitusannus kõigi näidustuste puhul on 1 tablett (40 mg) ööpäevas.
Maksimaalne soovitatav annus on 2 tabletti (80 mg) ööpäevas ühekordse annusena. Tavaliselt
kohandatakse annuseid järk-järgult, 7...14-päevaste intervallidega.
Patsiendid peaksid tablette võtma koos klaasitäie veega. Tablette ei tohi poolitada, purustada ega
närida. Tablette võib võtta enne hommikusööki, selle ajal või pärast seda. Patsiente tuleb instrueerida
võtma tablette regulaarselt ning iga päev ühel ja samal ajal, samuti tuleb neid hoiatada, et ravimit ei
võetaks ettenähtust suuremates annustes. Kui patsient unustab ravimi võtmata, peab ta seda tegema
niipea, kui meelde tuleb. Siiski, juhul kui järgmise planeeritud annuseni jääb vaid mõni tund,
tuleb tablett võtta planeeritud ajal ilma annust kahekordistamata.

4.3 Vastunäidustused

Ülitundlikkus nifedipiini või ravimi ükskõik millise abiaine suhtes. Ülitundlikkus teiste
dihüdropüridiinide suhtes.
Kardiogeenne šokk.
Raske aordistenoos.
Porfüüria.
Rasedus kuni 20nda nädalani.
Rinnaga toitmine.
Nifedipiini ei tohi kasutada kombinatsioonis rifampitsiiniga, kuna ensüüminduktsiooni tõttu ei
saavutata nifedipiini efektiivset plasmakontsentratsiooni (vt lõik 4.5).

4.4 Hoiatused ja ettevaatusabinõud kasutamisel

Ravikuuri algul ja annuste suurendamise ajal, eriti nifedipiini samaaegsel kasutamisel
beetablokaatoritega, võib tekkida hüpotensioon. Mõnikord võib nifedipiini ja beetablokaatorite
samaaegsel kasutamisel, eeskätt nifedipiinravi alguses, tekkida südamepuudulikkus. Seega tuleb sel
ajal patsiente hoolikalt ja sageli jälgida.
Nifedipiinravi alguses või annuste suurendamisel võib raske koronaartõvega patsientidel reflektoorse
tahhükardia tõttu toimuda südameisheemia süvenemine (väljendub stenokardiahoogude sagenemises).
Ebastabiilse stenokardiaga, ägeda mitte-vasospastilise stenokardiaga patsientidele ja südameinfarkti
paranemisperioodil (30 päeva jooksul pärast infarkti) ei tohi manustada lühitoimelisi
nifedipiinipreparaate.
Hüpertroofilise kardiomüopaatiaga, raske südamepuudulikkusega, kaugelearenenud peaaju veresoonte
haigustega, raske hüpertensiooni või hüpotensiooniga, diabeedi, raske maksakahjustuse, raske
pulmonaalhüpertensiooniga ning eakaid patsiente tuleb nifedipiinravi alustamisel hoolikalt jälgida.
Kirurgilises praktikas võib fentanüüli kasutamisel anesteesiaks tekkida raske hüpotensioon. Kui
plaanis on operatsioon, on nifedipiinravi soovitatav võimalusel katkestada 36 tundi enne plaanitavat
lõikust.
Nifedipiinravi ajal võivad tekkida alajäsemete tursed (tursed labajalgade, luupeksete ja
säärepiirkonnas), kuid need alluvad diureetikumravile. Kui tursed tekivad stenokardia ja
südamepuudulikkusega patsientidel, tuleb esmalt veenduda, kas tegemist pole südamepuudulikkuse
süvenemisest tingitud tursetega.
Neerupuudulikkusega patsientidel ei ole annuste kohandamine tavaliselt vajalik.
Nifedipiin võib mõjutada mõnede laboratoorsete analüüside väärtusi (alkaalse fosfataasi, ALT, AST,
LDH aktiivsuse tõusu, seerumi uurea ja kreatiniini kontsentratsiooni suurenemist, positiivset Coombsi
testi). Nimetatud muutusega ei pea ilmtingimata kaasnema kliinilist sümptomaatikat, kuigi täheldatud
on ka kolestaasi ja ikteruse esinemist. Mõnel patsiendil võib esineda kliiniliselt ebaolulist
trombotsüütide arvu vähenemist ja veritsusaja pikenemist.
Kuna nifedipiini efektiivsust ja ohutust lastel ei ole uuritud, ei tohi ravimit nendel patsientidel
kasutada.
Nifedipiin metaboliseerub tsütokroom P450 3A4 süsteemi kaudu. Ravimid, mis teadaolevalt kas
inhibeerivad või indutseerivad seda ensüümsüsteemi, võivad seetõttu mõjutada nifedipiini esmast
maksapassaaži või kliirensit.
Ravimid, mis on tsütokroom P450 3A4 süsteemi nõrgad või mõõdukad inhibiitorid ja võivad seetõttu
tekitada nifedipiini plasmakontsentratsiooni suurenemise, on näiteks:
- makroliidantibiootikumid (nt erütromütsiin)
- anti-HIV proteaasi inhibiitorid (nt ritonaviir)
- asool-tüüpi seentevastased ained (nt ketokonasool)
- antidepressandid nefasodoon ja fluoksetiin
- kvinupristiin/dalfopristiin,
- valproehape
- tsimetidiin
Nende ravimite koosmanustamisel nifedipiiniga tuleb jälgida vererõhku ja vajadusel nifedipiini annust
vähendada..

Ravim sisaldab laktoosi. Seda ravimit ei tohi kasutada patsiendid, kellel on harvaesinev pärilik
galaktoosi talumatus, Lapp’i laktaasi vaegus või glükoosi-galaktoosi imendumishäire.

4.5 Koostoimed teiste ravimitega ja muud koostoimed
Kui samaaegselt nifedipiiniga kasutatakse ka teisi antihüpertensiivseid preparaate, beetablokaatoreid,
diureetikume, nitroglütseriini või pikatoimelist isosorbiidi, tuleb arvestada, et esineb sünergistlik
toime nifedipiiniga.

Nifedipiini toimel võib suureneda digoksiini kontsentratsioon vereseerumis. Seetõttu tuleb digoksiini
kontsentratsiooni vereseerumis jälgida ning nifedipiinravi alustamisel, katkestamisel või nifedipiini
annuste muutmisel annuseid kohandada.

Nifedipiin võib tugevdada magneesiumsulfaadi toksilist toimet, mille tulemuseks on
neuromuskulaarne blokaad. Seega on nifedipiini ja magneesiumsulfaadi üheaegne manustamine
potentsiaalselt eluohtlik, mistõttu nende ravimite samaaegset kasutamist tuleks vältida.

Nifedipiini ja tsimetidiini samaaegsel manustamisel võib tõusta nifedipiini kontsentratsioon
vereseerumis ja tugevneda tema antihüpertensiivne toime. Tsimetidiin inhibeerib tsütokroom P450
isoensüüm CYP3A4 toimet. Juba tsimetidiinravi saavatele patsientidele tuleb nifedipiini manustada
ettevaatlikult ja annuseid aeglasemalt suurendades.

Nifedipiini manustamisel võib suureneda karbamasepiini ja fenütoiini kontsentratsioon vereseerumis.
Patsiente, kes saavad nifedipiiniga samaaegselt ka fenütoiin- või karbamasepiinravi, tuleb tavalisest
sagedamini kontrollida. Toksilisuse sümptomite ilmnemisel või seerumi karbamasepiini või fenütoiini
kontsentratsiooni suurenemisel tuleb ravimite annuseid vajalikul määral kohandada.

Nifedipiin võib alandada kinidiini kontsentratsiooni vereseerumis, kinidiin aga võib tõsta patsientide
tundlikkust nifedipiini toime suhtes. Kui kinidiini saaval patsiendil alustatakse nifedipiinravi, tuleb
olla tähelepanelik nifedipiini kõrvaltoimete suhtes. Nifedipiinravi alustamisel ja lõpetamisel tuleb
määrata kinidiini taset seerumis ning kinidiini annuseid vajalikul määral kohandada.

Samaagse nifedipiin- ja teofülliinravi korral võib seerumi teofülliinikontsentratsioon suureneda,
väheneda või jääda muutumatuks. Seega on soovitatav vereseerumi teofülliinikontsentratsiooni
jälgimine ja vajadusel annuste kohandamine.

Rifampitsiin indutseerib tugevalt tsütokroom P450 3A4 süsteemi. Manustamisel koos rifampitsiiniga
väheneb märgatavalt nifedipiini biosaadavus ning seega nõrgeneb ka tema efektiivsus. Seetõttu on
nifedipiini kasutamine kombinatsioonis rifampitsiiniga vastunäidustatud ( vt lõik 4.3).

Nifedipiini kasutamisel koos itrakonasooliga (tõenäoliselt aga ükskõik millise asoolide rühma
antimükootikumi), erütromütsiini või klaritromütsiiniga, mis kõik inhibeerivad tsütokroom P450
isoensüüm CYP3A4) võib toimida seerumi nifedipiini kontsentratsiooni suurenemine ja tema toime
tugevnemine, ühtlasi suureneb ka kõrvaltoimete tekkesagedus. Nifedipiini kõrvaltoimete tekkimisel
tuleb (võimaluse korral) nifedipiini annust vähendada või antimükootikumi kasutamine katkestada.

Nifedipiini tase seerumis võib tõusta ja toime tugevneda ka juhul kui koos nifedipiiniga kasutatakse
tsüklosporiini, ritonaviiri või sakvinaviiri (need ravimid inhibeerivad tsütokroomi isoensüüm
CYP3A4). Nifedipiini kõrvaltoimete tekkimisel tuleb nifedipiini annust vähendada.

Maksa transplantatsiooni läbinud patsientidel, kes said nifedipiiniga üheaegselt ravi takroliimusega,
täheldati takroliimuse kontsentratsiooni suurenemist vereseerumis (ka takroliimus metaboliseerub
CYP3A4 kaudu). Selle koostoime tähtsust ja kliinilisi ilminguid ei ole uuritud.

Nifedipiini ja fentanüüli samaaegsel kasutamisel võib tekkida hüpotensioon. Seega tuleb nifedipiinravi
katkestada vähemalt 36 tundi enne operatsiooni, mille anesteesiaks plaanitakse kasutada fentanüüli.
Kumariinitüüpi antikoagulante saavatel patsientidel on pärast ravi alustamist nifedipiiniga täheldatud
protrombiiniaja pikenemist. Selle koostoime tähtsus ei ole lõplikult välja uuritud.
Nifedipiin võib mõjutada bronhide tundlikkust metakoliinile. Seetõttu on enne mittespetsiifilist
metakoliini provokatsioontesti soovitatav nifedipiini manustamine katkestada.

Samaaegne greibijookide tarvitamine võib suurendada nifedipiini kontsentratsiooni vereseerumis,
tugevdada nifedipiini hüpotensiivset toimet ja suurendada vasodilatsioonist tingitud nifedipiini
kõrvaltoimete esinemissagedust.

Muud koostoimed:
Nifedipiin võib põhjustada uriinis vanilliinmandelhappe sisalduse suurenemist spektrofotomeetrilisel
meetodil määrates, kuid ei oma mõju HPLC-ga mõõtmistele.

4.6 Rasedus ja imetamine

Ravim on vastunäidustatud kuni 20. rasedusnädalani( vt lõik 4.3).

Rasedate naiste kohta aga puuduvad adekvaatsed ja kontrollitud uuringud.

Nifedipiin oli teratogeenne rottidel ja küülikutel. Embrüotoksilist, platsentotoksilist ja fetotoksilist
toimet täheldati nifedipiinil rottidele, hiirtele, küülikutele ja ahvidele. Sellised toimed tekkisid annuste
korral, mis ületasid inimestel kasutatavaid maksimaalseid annuseid 3,5...42-kordselt (120 mg
ööpäevas).
Kliiniliste andmete alusel ei ole täheldatud spetsiifilist prenataalset riski. Siiski on teatatud perinataalse
asfüksia, keisrilõike vajaduse, enneaegsuse ning emakasisese kasvupeetuse sagenemisest. Ei ole selge,
kas need teated on tingitud kaasuvast hüpertensioonist, selle ravist või ravimi teatud toimest.
Olemasolev informatsioon on ebapiisav välistamaks ravi toimet veel sündimata lapsele ja vastsündinule.
Seetõttu tohib ravimit pärast raseduse 20. nädalat kasutada ainult suure ettevaatusega pärast
individuaalse kasu/riski suhte hindamist ning juhul, kui kõik teised ravivõimalused ei ole kättesaadavad
või ei toimi.

Nifedipiin eritub rinnapiima, seetõttu tuleb imetavaid emasid hoiatada, et nad ravimi kasutamisel ei
toidaks last rinnaga.

4.7 Toime reaktsioonikiirusele

Eriti ravi alguses võib nifedipiin mõnel patsiendil põhjustada peavalu, pearinglust, iiveldust ja
väsimust ning kaudselt vähendada reaktsioonikiirust. Need toimed on tugevamalt väljendunud, kui
samaaegselt on tarvitatud ka alkoholi. Patsienti tuleb hoiatada, et ta selle ravimi kasutamise ajal ei
juhiks liiklusvahendeid ega töötaks liikuvate mehhanismidega enne, kui on selgunud, kuidas ta ravi
talub.

4.8 Kõrvaltoimed

Kõrvaltoimed on enamasti kergekujulised ja ajutised ning reeglina ei ole ravi katkestamine nende tõttu
vajalik. Sagedamini esineb neid ravikuuri alguses.

Nifedipiinravi käigus tekkida võivad kõrvaltoimed klassifitseeritakse esinemissageduse alusel
alljärgnevatesse rühmadesse:
väga sage (>1/10),
sage (>1/100,<1/10),
aeg-ajalt (>1/1000, <1/100),
harv (>1/10 000, <1/1000),
väga harv (<1/10 000), sh ka üksikjuhud.
Iga sagedusrühma piires on kõrvaltoimed esitatud nende tõsiduse vähenemise järjekorras.

Kõrvaltoimete esinemissagedus loetletuna erinevate organsüsteemide kaupa:

Vere ja lümfisüsteemi häired:
-     harv: trombotsütopeenia, aneemia, leukopeenia, purpur, aplastiline aneemia.
Ainevahetus- ja toitumishäired:
-     väga harv: hüperglükeemia (eeskätt diabeedipatsientidel), kehakaalu suurenemine.
Psühhiaatrilised häired:
-     väga harv: depressioon, paranoiline sündroom, ärevus, libiido langus.
Närvisüsteemi häired:
-     sage: peavalu, pearinglus, nõrkus;
-     aeg-ajalt: paresteesiad, närvilisus, unehäired (unetus, somnolentsus, luupainajad),
tasakaaluhäired;
-     harv: treemor, ataksia, ebakindlus.
Silma kahjustused:
-     aeg-ajalt: ajutine pimedus nifedipiini maksimaalse seerumkontsentratsiooni ajal, ajutine
võrkkesta isheemia, pisaraeritus;
-     väga harv: nägemise hägustumine.
Kõrva ja labürindi kahjustused:
-     väga harv: tinnitus.
Südame häired:
-     sage: palpitatsioonid;
-     aeg-ajalt: tahhükardia, sünkoop;
-     harv: “tumma” müokardi isheemia episoodid, olemasoleva müokardiisheemia süvenemine,
erutusjuhtehäired.
Vaskulaarsed häired:
-     sage: jalgade, hüppeliigeste ja labajalgade tursed;
-     aeg-ajalt: hüpotensioon, sümptomaatiline hüpotensioon, ortostaatiline hüpotensioon.
Respiratoorsed, rindkere ja mediastiinumi häired:
-     aeg-ajalt: düspnoe;
-     harv: ninaverejooks;
-     väga harv: ülemiste hingamisteede infektsioonid, köha, ninaturse.
Seedetrakti häired
-     sage: kõhukinnisus;
-     aeg-ajalt: kõhulahtisus, iiveldus, kõhukrambid, suukuivus, kõhupuhitus;
-     harv: oksendamine, igemete hüpertroofia, röhitsused;
-     väga harv: musta värvusega väljaheide, kõrvetised, maitsmishäired.
Maksa ja sapiteede häired:
-     harv: kolestaas;
-     väga harv: allergiline hepatiit, ikterus.
Naha- ja nahaaluskoe kahjustused:
-     aeg-ajalt: lööve, pruuritus, nahaõhetus, näoõhetus;
-     harv: angioneurootiline turse, urtikaaria, higistamine, külmavärinad;
-     väga harv: toksiline epidermise nekrolüüs, Stevens-Johnson’i sündroom, eksfoliatiivne
dermatiit, multiformne erüteem, valgusülitundlikkusreaktsioonid, alopeetsia.
Lihas-skeleti ja sidekoe kahjustused:
-     aeg-ajalt: seljavalu, müalgia;
-     harv: podagra, artralgia, positiivse ANA tiitriga artriit;
-     väga harv: lihaskrambid.
Neerude ja kuseteede häired:
-     aeg-ajalt: polüuuria, noktuuria;
-     harv: hematuuria, düsuuria.
Reproduktiivse süsteemi ja rinnanäärme häired:
-     väga harv: günekomastia, seksuaalsed häired;
Üldised häired ja manustamiskoha reaktsioonid:
-     harv: palavik.

Kõrvaltoimed on enamasti ajutised ja kergekujulised ning reeglina ei ole nende tõttu ravi katkestamine
vajalik. Sagedamini tekivad nad ravi alguses. Raskete kõrvaltoimete tekkimisel tuleb ravi nifedipiiniga
katkestada.

4.9 Üleannustamine

Üleannustamise esimeseks sümptomiks on tavaliselt hüpotensioon. Suure koguse tablettide
sissevõtmisel võivad lisaks tekkida järgmised sümptomid: iiveldus, oksendamine, somnolentsus,
pearinglus, segasus, šokk, bradükardia või tahhükardia, südamepuudulikkus, letargia, metaboolne
atsidoos ning esineda võivad isegi kooma ja krambihood. Tavaliselt tekivad sümptomid alles mõni
tund pärast ravimi manustamist.
Kui sisse on võetud suur kogus tablette, tuleb püüda imendumata ravimit seedetraktist kõrvaldada
(teha maoloputust, manustada aktiveeritud sütt ja lahtisteid).
Hüpotensiooni korral tuleb patsient panna lamama, pea madalamal kui jalad. Kui see osutub
ebaefektiivseks, tuleb langenud vererõhu tõstmiseks manustada sümpatomimeetikume (dopamiini,
dobutamiini või noradrenaliini). Ravi ajal tuleb monitoorida südametegevust, hingamist, ringleva
veremahu seisundit ja diureesi.
Nifedipiini kardiodepressiivse toime pärssimiseks manustatakse 10% kaltsiumglükonaadi või
kaltsiumvesinikkloriidi lahusena kaltsiumi (atsidoosiga patsientidele ei tohi manustada
vesinikkloriidi). Kui selline ravi ei osutu efektiivseks, manustatakse glükagooni.
Bradükardia ja erutusjuhtehäirete korral manustatakse atropiini või ortsiprenaliini; raskematel juhtudel
võib olla vajalik ajutine kardiostimulaator.
Nifedipiin ei ole organismist elimineeritav hemodialüüsi, hemosorbtsiooni ja plasmafereesi teel.


5. FARMAKOLOOGILISED OMADUSED

5.1 Farmakodünaamilised omadused

Farmakoterapeutiline grupp: Kaltsiumikanali blokaatorid, dihüdropüridiini derivaadid;
ATC-kood: C08CA05

Nifedipiin on kaltsiumiantagonist, mis inhibeerib kaltsiumi sissevoolu müokardiotsüütidesse ning
koronaararterite ja perifeersete veresoonte silelihasrakkudesse. Nifedipiin on koronarodilataator,
langetades koronaararterite silelihastoonust ning parandades seeläbi hapniku transporti. Samaaegselt
vähendab ta perifeerset resistentsust (järelkoormust), langetades koormust südamele, mille tulemusel
langeb ka müokardi hapnikutarve. Süsteemsete arterite ja arterioolide dilatatsiooni ja perifeerse
resistentsuse vähenemise tulemusel alaneb ka kõrgenenud vererõhk. Baroretseptorite reflektoorne
aktiveerumine võib, eriti ravikuuri alguses, viia südame löögisageduse ning minutimahu
suurenemiseni. Pikaajalise nifedipiinravi tulemusena aga saavutavad nii südame löögisagedus kui ka
minutimaht ravieelsed väärtused.

5.2 Farmakokineetilised omadused

Imendumine. Nifedipiin imendub peaaegu täielikult 5...10 minuti jooksul. Korduva manustamise puhul
kujuneb maksimaalne kontsentratsioon vereseerumis 5,0 (+/-2,7) tunniga. Ravimi biosaadavus on kuni
91%. Samaaegsel toidu tarvitamisel kujuneb maksimaalne kontsentratsioon vereseerumis kiiremini.
Kontsentratsioon vereseerumis on tühja kõhuga manustamisega võrreldes kõrgem, kuid biosaadavus
ise ei muutu. Ühtlase tasemega kontsentratsioonid
annustamisperioodi lõpul (miinimumkontsentratsioonid) saavutatakse juba esimese annuse
manustamisel.
Jaotumine. Nifedipiin seondub 94...99% ulatuses vereplasma proteiinidega (peamiselt albumiiniga).
Neerupuudulikkusega, hemodialüüsi saavatel, maksatsirroosiga ja südame isheemiatõvega patsientidel
on seonduvus valkudega vähenenud. Nifedipiin ega tema metaboliidid ei kumuleeru kudedes.
Metabolism. Nifedipiin metaboliseerub peaaegu täielikult maksas tsütokroom P450 isoensüüm
CYP3A4 kaudu. Metaboliidid on farmakoloogiliselt inaktiivsed.
Maksakahjustusega patsientidel on metabolism mõnevõrra aeglasem.
Eritumine. 80% metaboliitidest eritub organismist uriiniga ning ülejäänud osa väljaheitega. Ainult
väike osa nifedipiinist eritub muutumatul kujul uriiniga. Eliminatsiooni poolväärtusaeg 14,0 (+/-6,0)
tundi. Mõnevõrra võib see näitaja olla pikenenud neerupuudulikkuse korral.

5.3 Prekliinilised ohutusandmed

Äge toksilisus. Uuritud on mitmeid katseloomi. Hiirtel, rottidel ning küülikutel läbi viidud uuringutes
täheldati preparaadi intraperitoneaalsel, subkutaansel ja suukaudsel manustamisel vähest toksilisust.
Märkimisväärset tundlikkust kindlaks tehtud ei ole. DL50 väärtused olid suukaudsel manustamisel
hiirtel 421...572 mg/kg kehakaalu kohta, rottidel 950...1078 mg/kg
kehakaalu kohta, küülikutel 250...500 mg/kg kehakaalu kohta ning kassidel 100 mg/kg kehakaalu
kohta. Ellujäänud katseloomadel kadusid toksilise toime sümptomid kiiresti ning täielikult. Emas- ja
isasloomade vahel märkimisväärseid erinevusi ei täheldatud.
Alaäge, subkrooniline ja krooniline suukaudse manustamise toksilisus. Rottidel teostatud uuringutes
täheldati nifedipiini suurte annuste suukaudsel manustamisel samuti vähest toksilisust. Kui jätta välja
annusest sõltuv fosfolipiidide sisalduse suurenemine südames ja maksas subkroonilise toksilisuse
uuringu käigus, olid annused, mille manustamisel kahjustust ei ilmnenud, 75 korda suuremad kui
terapeutilised annused inimestel. Ainult annuste 800 (1200 HTD) ning mingil määral ka annuse 400
mg/kg ööpäevas korral esines selgelt väljendunud toksilisi toimeid.
Reproduktsioonitoksikoloogia: On tõestatud, et nifedipiin põhjustab teratogeenset toimet rottidel,
hiirtel ja küülikutel, millega kaasnevad varvaste anomaaliad, jäsemete malformatsioonid, suulae lõhe,
rinnaku lõhe ja roiete malformatsioonid.
Varvaste anomaaliad ja malformatsioonid võivad olla põhjustatud emaka verevarustuse vähenemisest,
kuid neid on täheldatud ka loomadel, keda on nifedipiiniga ravitud ainult pärast organogeneesi perioodi.
Nifedipiini manustamine oli seotud mitmesuguste embrüotoksiliste, platsentotoksiliste ja fetotoksiliste
toimetega, millega kaasnesid loodete kängumine (rotid, hiired, küülikud), väikesed platsentad ja
alaarenenud koorionihatud (ahvid), embrüonaalsed ja fetaalsed surmad (rotid, hiired, küülikud) ning
tiinuse pikenemine/neonataalse elulemuse langus (rotid; teistel liikidel ei hinnatud). Kõik annused, mis
olid seotud teratogeensete, embrüotoksiliste või fetotoksiliste toimetega, olid toksilised ka emale, ning
ületasid mitmekordselt maksimaalse lubatud annuse inimesel (vt 4.6).
Ülemäärase mutageensuse uuring (Ames’i test) andis negatiivse tulemuse.
Nifedipiini pikaajalisel kasutamisel kliinilises praktikas ei ole kartsinogeenset toimet täheldatud
(negatiivne oli ka Amesi test).


6. FARMATSEUTILISED ANDMED

6.1 Abiainete loetelu

Mikrokristalne tselluloos, tselluloos, laktoos, hüdroksüpropüülmetüültselluloos, magneesiumstearaat,
kolloidne veevaba räni, makrogool, raudoksiid (E172), titaandioksiid (E171), talk.

6.2 Sobimatus
Ei ole kohaldatav.

6.3 Kõlblikkusaeg

4 aastat.

6.4 Säilitamise eritingimused

Hoida temperatuuril kuni 25 °C.

6.5 Pakendi iseloomustus ja sisu

Blisterpakend (Alumiinium/PVC/PVDC- punane foolium). 40 mg toimeainet modifitseeritult
vabastavad tabletid, 20 tabletti pakendis.

6.6 Erihoiatused ravimi hävitamiseks

Erinõuded puuduvad.


7. MÜÜGILOA HOIDJA

KRKA, d.d., Novo mesto, Šmarješka cesta 6, 8501 Novo mesto, Sloveenia


8. MÜÜGILOA NUMBER

169197


9. ESMASE MÜÜGILOA VÄLJASTAMISE/MÜÜGILOA UUENDAMISE KUUPÄEV

16.08.2002/14.12.2007


10. TEKSTI LÄBIVAATAMISE KUUPÄEV

Ravimiametis kinnitatud detsembris 2007