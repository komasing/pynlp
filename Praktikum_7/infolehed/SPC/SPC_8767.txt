RAVIMI OMADUSTE KOKKUVÕTE

1.    RAVIMPREPARAADI NIMETUS

ESTRACYT 140 mg, kõvakapslid


2.    KVALITATIIVNE JA KVANTITATIIVNE KOOSTIS

Üks kõvakapsel sisaldab 156,7 mg östramustiinnaatriumfosfaatmonohüdraati (vastab 140 mg
östramustiinfosfaadile).

INN. Estramustinum

Abiainete täielik loetelu vt lõik 6.1.


3.    RAVIMVORM

Kõvakapsel.
Koorekarva kõvad želatiinkapslid suurusega nr 1. Kapsli ühel poolel on kiri “ESTRACYT®” ja teisel
“K Ph 750”.


4.    KLIINILISED ANDMED

4.1   Näidustused

Prostata kartsinoom.

4.2   Annustamine ja manustamisviis

Annusevahemik on 7...14 mg/kg (4...8 kapslit) ööpäevas, jagatuna kahele (või kolmele)
manustamiskorrale. Soovitatavaks algannuseks on 4...6 kapslit, et saada annus vähemalt 10 mg/kg.
Kapsleid tuleb võtta vähemalt tund enne või 2 tundi pärast sööki. Kapslid tuleb alla neelata koos
klaasitäie veega. Piima, piimatooteid või kaltsiumi, magneesiumi või alumiiniumi sisaldavaid
ravimeid (nt antatsiide) ei tohi östramustiini kapslitega samaaegselt võtta.

Kui 4...6 nädala jooksul ei täheldata ravivastust, tuleb ravi katkestada.

4.3   Vastunäidustused

Teadaolev ülitundlikkus östramustiini, östradiooli või meklooretamiinhüdrokloriidi suhtes,
Raske maksahaigus,
Raske südame-veresoonkonna haigus, isheemiline või südame-veresoonkonna trombembooliline
haigus või vedelike peetusega seotud tüsistused.

4.4   Hoiatused ja ettevaatusabinõud kasutamisel

Östramustiini tuleb kasutada ettevaatlikult patsientidel, kellel varem on esinenud tromboflebiiti,
tromboosi või trombemboolilisi häireid, eriti kui see oli seotud östrogeenraviga. Ettevaatusega tuleb
preparaati manustada ka patsientidele, kellel on peaajuveresoonte või pärgarterite haigus.


Glükoositaluvus – kuna glükoositaluvus võib väheneda, tuleb diabeediga patsiente östramustiini
manustamisel hoolikalt jälgida.

Kõrgenenud vererõhk – kuna võib tekkida hüpertensioon, tuleb vererõhku perioodiliselt kontrollida.

Vedelike peetus – mõnedel östramustiinravi saavatel patsientidel on täheldatud varasema või äsja
tekkinud perifeerse turse või südame paispuudulikkuse ägenemist. Teised haigusseisundid, mida
vedeliku peetus võib mõjutada, vajavad hoolikat jälgimist. Nende haiguste hulka kuuluvad näiteks
epilepsia, migreen või neerupuudulikkus.

Kaltsiumi/fosfori metabolism – östramustiin võib mõjutada kaltsiumi ja fosfori metabolismi ja seda
tuleb ettevaatusega kasutada patsientidel, kellel on hüperkaltseemiaga seotud metaboolsed
luuhaigused, samuti neerupuudulikkusega patsientidel. Eesnäärmevähi ja osteoblastide metastaasidega
patsientidel esineb hüpokaltseemia tekkerisk ja nende kaltsiumitasemeid tuleb hoolikalt jälgida.

Maksapuudulikkusega patsientidel on östramustiini metabolism aeglustunud ja seetõttu tuleb sellistele
patsientidele manustada ravimit ettevaatusega. Regulaarsete intervallidega tuleb määrata
maksafunktsioonide näitajaid.

Märkus: Kuna östrogeeni sisaldavad ravimid mõjutavad teatud endokriin- ja maksafunktsioone, võib
see mõjutada ka vastavaid laboratoorsete analüüside tulemusi.

Immunosupressiivsed toimed / suurenenud tundlikkus infektsioonide suhtes:
Elusvaktsiinide (sh nõrgestatud) manustamine kemoterapeutiliste ravimitega, sh östramustiiniga,
immuunkomprimeeritud patsientidele võib põhjustada raskeid või fataalseid infektsioone.
Östramustiini saavaid patsiente ei tohi vaktsineerida elusvaktsiiniga.
Surmatud või inaktiveeritud vaktsiine võib manustada, kuid vastus sellistele vaktsiinidele võib olla
vähenenud.

4.5   Koostoimed teiste ravimitega ja muud koostoimed

On kirjeldatud, et östrogeenid suurendavad tritsükliliste antidepressantide toimet ja toksilisust,
arvatavasti nende metabolismi inhibeerimise kaudu.

Piim, piimatooted või kaltsiumi, magneesiumi või alumiiniumi sisaldavad ravimid võivad
östramustiini imendumist halvendada ja seetõttu tuleb vältida nende samaaegset manustamist. Selle
koostoime mehhanismiks on östramustiini võime moodustada mitmevalentsete metalliioonidega
lahustumatuid sooli.

Ei saa välistada ka östramustiini ja AKE inhibiitorite omavahelist koostoimet, mis tõenäoliselt
suurendab angioneurootilise turse tekkeriski (vt lõik 4.8).

4.6   Rasedus ja imetamine

Teatakse, et nii östradiool kui ka meklooretamiinhüdrokloriid on mutageensed ja seetõttu peavad
östramustiinravi saavad mehed kasutama kontratseptsiooni vahendeid (vt lõik 5.3).

4.7   Toime reaktsioonikiirusele

Östramustiini toimet autojuhtimisele või masinatega töötamisele ei ole süstemaatiliselt hinnatud.

4.8   Kõrvaltoimed

Kõige tavalisemad kõrvaltoimed on günekomastia ja impotentsus, iiveldus/oksendamine ja vedeliku
peetus/turse.
Kõige tõsisemateks kõrvaltoimeteks on trombemboolia, südame isheemiatõbi, südame
paispuudulikkus ja harva angioneurootiline turse.

Kõrvaltoimed on jaotatud allpool organsüsteemide ja esinemissageduste kaupa (väga sage (≥1/10),
sage (≥1/100 kuni <1/10), aeg-ajalt (≥1/1000 kuni <1/100) ja harv (≥10 000 kuni <1/1000).

Südame häired:
Sage: südame paispuudulikkus, südame isheemiatõbi ja müokardiinfarkt

Vere ja lümfisüsteemi häired:
Harv: aneemia, leukopeenia ja trombotsütopeenia

Närvisüsteemi häired:
Harv: peavalu, letargia

Seedetrakti häired:
Sage: iiveldus, oksendamine, ja kõhulahtisus (eriti esimese kahe ravinädala jooksul)

Naha ja nahaaluskoe kahjustused:
Harv: allergiline nahalööve

Harva võib tekkida angioneurootiline turse (Quincke ödeem, kõriturse). Paljudel, sealhulgas ka
surmaga lõppenud juhtudel, said patsiendid samaaegselt AKE inhibiitoreid. Kui peaks tekkima
angioneurootiline turse, tuleb ravi östramustiiniga kohe katkestada.

Lihas-skeleti ja sidekoe kahjustused:
Harv: lihasnõrkus

Ainevahetus- ja toitumishäired
Sage: vedeliku peetus

Vaskulaarsed häired:
Sage: trombemboolia, ja hüpertensioon

Immuunsüsteemi häired:
Harv: ülitundlikkusreaktsioonid

Maksa ja sapiteede häired:
Sage: maksafunktsiooni häired

Reproduktiivse süsteemi ja rinnanäärme häired:
Sage: günekomastia ja impotentsus

Psühhiaatrilised häired:
Harv: segasus ja depressiooon

4.9   Üleannustamine

Kuigi siiani ei ole teateid üleannustamisest, võivad tõenäoliselt sellistel juhtudel sümptomiteks olla
östramustiiniga seotud teadaolevate kõrvaltoimete võimendunud nähud, eriti seedetraktisümptomid.
Üleannustamise korral tuleb teha maoloputus ja alustada sümptomaatilist ravi. Hematoloogilisi ja
maksafunktsiooni näitajaid tuleb jälgida vähemalt kuus nädalat pärast östramustiini üleannustamist.


5.    FARMAKOLOOGILISED OMADUSED

5.1   Farmakodünaamilised omadused

Farmakoterapeutiline grupp: Teised antineoplastilised ained, ATC-kood: L01XX11

Östramustiinfosfaat (EMP) on kahesuguse toimega unikaalne kasvajatevastane ravim. EMP
ainevahetuse produktid östroon ja östradiool on antigonadotroopse aktiivsusega ained, mis langetavad
testosterooni taset. See sarnaneb seisundiga pärast kirurgilist kastreerimist.
EMP defosforüülimisel saadavatel tsütotoksilistel metaboliitidel, östramustiinil ja östromustiinil on
antimitootiline toime kasvajarakkudele. Need toimed tulenevad mikrotuubulite formeerumise
inhibeerimisest metafaasis ja mikrotuubulite lagunemisest interfaasis. Toimeid mikrotuubulitele on
samuti näidatud inimese eesnäärme kasvaja ksenograftides in vivo. Mikrotuubulite polümerisatsiooni
inhibeerimine östramustiini poolt on põhjustatud otsesest toimest tubuliinile. Lisaks on leitud ka
östramustiini ja mikrotuubulitega seotud valkude vahelisi toimeid.

Östramustiin moduleerib P-glükoproteiini funktsiooni resistentsetes rakuliinides, suurendades sellega
tsütotoksilise ravimi akumuleerumist rakkudesse ja suurendades samal ajal ravimi tsütotoksilisust. See
toime võib olla aluseks östramustiini ja teiste ravimite vahel, nagu paklitakseel, vinblastiin, etoposiid
ja doksorubitsiin esinevale sünergilisele toimele, mida on leitud inimese eesnäärme kasvajarakkudes in
vitro.

Samuti toetavad seda hüpoteesi andmed, mis näitavad östramustiini ja etoposiidi in vivo sünergistlikku
toimet roti eesnäärme kasvajate vastu.

On leitud, et östramustiin kombinatsioonis kas vinblastiini, etoposiidi või taksooliga annab parema
ravivastuse kui ravimid manustatuna eraldi ilma toksilisuse suurenemiseta.

5.2   Farmakokineetilised omadused

Radioaktiivset märgistust kandva EMP imendumist on uuritud kapslite suukaudsel manustamisel.
Leiti, et suukaudselt imendub umbes 75% võrreldes intravenoosse imendumisega.

EMP on eelravim, mis defosforüülitakse kiiresti seedetraktis östramustiiniks, mistõttu muutumatut
EMP-d pärast suukaudset manustamist plasmas ei esine. EMP seonduvus valkudega on 99%.
Östramustiin metaboliseerub östromustiiniks, mis ongi peamiseks plasmas esinevaks ühendiks EMP
manustamise korral. Östromustiini suhteline suukaudne biosaadavus (AUCpo / AUCiv) on suur, umbes
90% tühja kõhuga. Nii östramustiinil kui ka östromustiinil on tsütotoksilised omadused ja nad
seonduvad suures ulatuses valkudega. Östromustiini eliminatsiooni poolväärtusaeg on umbes 80 tundi.
Östramustiin ja östromustiin metaboliseeruvad edasi vastavateks östrogeenideks: östradiooliks ja
östrooniks.

EMP ja selle metaboliitide tase plasmas on peaaegu lineaarselt korreleeruv suukaudselt või
intravenoosselt manustatud annusega. Metaboliitide püsikontsentratsioon ei muutu pikaajalise
suukaudse ravi jooksul.

Östramustiin ja östromustiin eritatakse sapi ja väljaheitega, kuid neid ei esine uriinis. Östradiooli ja
östrooni metaboliseeritakse edasi ja eritatakse osaliselt uriiniga.

Östramustiini ja östromustiini on leitud inimese eesnäärme kasvaja koest pärast ravi EMP’ga.
Patsientide kasvajakoest on leitud suuremat östramustiini- ja östromustiinisisaldust kui plasmast. Selle
põhjuseks võib olla, et östramustiini ja östromustiini haaramisel eesnäärme koesse seonduvad nad
eesnäärme koes sisalduva valguga.


5.3   Prekliinilised ohutusandmed

Suukaudne östramustiinfosfaadi LD50 ületab 2000 mg/kg hiirte ja rottide jaoks. Intravenoosne LD50 on
440 ja 192 mg/kg hiirte ja rottide jaoks ning 400…800 mg/kg koerte jaoks. Pärast ühekordse annuse
manustamist on peamised sihtmärgid hemolümfopoeetiline ja endokriinsüsteem ning isas- ja
emasreproduktiivorganid.

Toksilisi toimeid rottidele, koertele ja ahvidele uuriti korduval manustamisel. Peamised suukaudsed ja
intravenoossed EMP sihtmärgid ülalmainitud loomaliikidel on hemolümfopoeetiline ja
endokriinsüsteem ning isas- ja emasreproduktiivorganid. Koertel ja ahvidel on ülalmainitud
organites/süsteemides täheldatud muutused seotud peamiselt ühendi östrogeense toimega, samas kui
rottidel esinevad nii östrogeensed kui ka tsütotoksilised toimed.

Reproduktsiooni- või onkogeensusuuringuid ei ole läbi viidud ja ühendi mutageensust ei ole täielikult
uuritud. Sellest hoolimata tuleb EMP’d nagu muid östrogeenseid ja antimitootilisi ravimeid pidada
toksilisteks reproduktiivorganitele ning potentsiaalselt mutageenseteks ja kartsinogeenseteks.


6.    FARMATSEUTILISED ANDMED

6.1   Abiainete loetelu

Kapsli sisu: naatriumlaurüülsulfaat, talk, magneesiumstearaat, veevaba kolloidne ränidioksiid.

Kapsli kest: titaandioksiid (E171), želatiin.

Trükivärv: šellak, sojaletsitiin, vahustumisvastane aine DC 1510 (dimetikoon), must raudoksiid
(E172), tööstuslik metüülpiiritus 74 OP, 2-etoksüetanool, puhastatud vesi.

6.2   Sobimatus

Kaltsiumi, magneesiumi või alumiiniumisoolade manulusel esineb östramustiini sadestumine.

6.3   Kõlblikkusaeg

5 aastat (avatud pakendi korral 5 kuud).

6.4   Säilitamise eritingimused

See ravimpreparaat ei vaja säilitamisel eritingimusi.

6.5   Pakendi iseloomustus ja sisu

100 kapslit polüetüleenist keeratava korgiga pruunis klaaspudelis. Pakend sisaldab
kuivatusainekapslit.

6.6   Erinõuded hävitamiseks

Kasutamata ravim või jäätmematerjal tuleb hävitada vastavalt kohalikele seadustele.


7.    MÜÜGILOA HOIDJA

Pfizer Enterprises SARL
Rond-Point du Kirchberg
51, Avenue J.F.Kennedy
L-1855 Luxembourg


8.    MÜÜGILOA NUMBER

128796


9.    ESMASE MÜÜGILOA VÄLJASTAMISE/MÜÜGILOA UUENDAMISE KUUPÄEV

07.12.2001/15.12.2006


10.   TEKSTI LÄBIVAATAMISE KUUPÄEV

Ravimiametis kinnitatud oktoobris 2009.