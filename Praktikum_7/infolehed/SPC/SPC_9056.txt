RAVIMI OMADUSTE KOKKUVÕTE

1.      RAVIMPREPARAADI NIMETUS

Disperin, 500 mg tabletid


2.      KVALITATIIVNE JA KVANTITATIIVNE KOOSTIS

Üks tablett sisaldab 500 mg atsetüülsalitsüülhapet.
INN. Acidum acetylsalicylicum

Abiainete täielik loetelu vt. 6.1.


3.      RAVIMVORM

Tablett.
Valge või peaaegu valge, ümmargune, sile, diagonaalsete servadega, ilma poolitusjooneta, katteta tablett,
Ø 13 mm.


4.      KLIINILISED ANDMED

4.1     Näidustused

Nõrk valu. Palavik. Reumaatilised haigused.

4.2     Annustamine ja manustamisviis

Täiskasvanud
Erinevatest põhjustest tulenevate valude ja palaviku korral 500…1000 mg 2…3 korda päevas.
Reumaatiliste põletike korral on annustamine individuaalne, tavaliselt 3000…5000 mg ööpäevas jagatuna
3…4 annuseks.
Pikaajaline kasutamine toimub ainult arsti ettekirjutuse kohaselt.

Lapsed ja noorukid: vt lõik 4.4.
Üle 12-aastased - ühekordselt 500 mg, vajadusel kuni 3 korda ööpäevas. Manustada mitte sagedamini kui
4 tunni järel.
Juveniilse artriidi korral kuni 70 mg/kg/ööpäevas, jagatuna 5...6 annuseks.
Alla 12-aastastele lastele ei sobi Disperin 500 mg tablett toimeaine suure sisalduse tõttu. Alla 12-aastastele
lastele soovitatakse kasutada väiksema toimeaine sisaldusega tablette arvestusega 60 mg/kg kehakaalu
kohta ööpäevas jagatuna 4…6 väiksemaks annuseks, st umbes 15 mg/kg iga 6 tunni või 10 mg/kg iga 4
tunni järel.

Annustamine maksa- ja neerufunktsiooni häire korral:
Maksa- või neerufunktsiooni häirega patsientidel tuleb atsetüülsalitsüülhapet kasutada ettevaatusega.
Võimalusel tuleb atsetüülsalitsüülhappe kasutamist raske maksa- või neerufunktsiooni häirega patsientidel
vältida.

Manustamisviis:
Tabletid võetakse sisse suu kaudu koos rohke vedelikuga.

4.3     Vastunäidustused

•       Äge mao- või kaksteistsõrmikuhaavand
•       Hemorraagiline diatees
•       Trombotsütopeenia
•       Raseduse viimane trimester
•       Kombineeritud ravi metotreksaadiga annuses 15 mg nädalas või rohkem (vt lõik 4.5).
•       Raske neerupuudulikkus (GFR alla 30 ml/h)
•       Ülitundlikkus atsetüülsalitsüülhappe, teiste salitsülaatide või ravimi ükskõik millise abiaine
        suhtes.Anamneesis salitsülaatide või sarnase toimega ainete (eriti mittesteroidsete põletikuvastaste
        ravimite) poolt esile kutsutud astma.

4.4     Hoiatused ja ettevaatusabinõud kasutamisel

Atsetüülsalitsüülhapet tuleb kasutada ettevaatusega alla 16-aastastel lastel ja noorukitel.
Viirusinfektsioonide puhul võivad atsetüülsalitsüülhappe preparaadid suurendada Reye’ sündroomi riski
(entsefalopaatia, maksafunktsiooni häired, esmanähuna kauakestev oksendamine).

Atsetüülsalitsüülhapet tuleb määrata ettevaatusega patsientidele, kellel on anamneesis seedetrakti haavand.

Ligikaudu 20 % täiskasvanud patsientidest esineb ülitundlikkus atsetüülsalitsüülhappele. Kliiniliselt
olulist ülitundlikkust esineb ligikaudu 4 %. Patsientidel, kellel on astma, krooniline urtikaaria või
ninapolüübid, on suurenenud risk ülitundlikkusreaktsiooni tekkeks (vt lõik 4.8). Ristallergia võib esineda
kõikide prostaglandiinide sünteesi inhibeerivate palaviku- ja valuravimitega.

Rasket neeru-, maksa- või südamepuudulikkust põdevatel patsientidel tuleb atsetüülsalitsüülhapet
kasutada ettevaatusega. Eakatel patsientidel suureneb seedetrakti kõrvaltoimete tekke risk.

Nefrotoksilisust on täheldatud patsientidel, kellel neeruperfusiooni säilitamisel on renaalsetel
prostaglandiinidel kompensatoorne roll. Nendel patsientidel võib MSPVA-de kasutamine vähendada
prostaglandiinide moodustumist sõltuvalt annusest, mis viib vähenenud neerutsirkulatsioonini. See võib
põhjustada neerupuudulikkuse teket. Risk on kõige suurem eakatel patsientidel, patsientidel, kes
kasutavad diureetikume või AKE inhibiitoreid ja neeru- või maksafunktsiooni häirega või
südamehaigusega patsientidel. MSPVA-ravi katkestamisel taastub tavaliselt ravieelne seisund.

Atsetüülsalitsüülhape suurendab veritsemise riski, mida tuleb arvestada seoses kirurgiliste
protseduuridega. Otsus ravi jätkamiseks või lõpetamiseks peab põhinema riski, sealhulgas trombootiliste
ja veritsemise komplikatsioonide, hoolikal hindamisel.

Atsetüülsalitsüülhappe kasutamine on soovitatav lõpetada mitu päeva enne kirurgilist operatsiooni
verejooksu ohu suurenemise tõttu. Disperin’i kasutamine samaaegselt antikoagulantidega (nt. varfariin või
hepariin) või trombotsüütide agregatsiooni inhibiitoritega suurendab verejooksude ohtu (vt lõik 4.5).

Atsetüülsalitsüülhappe kasutamine võib vähendada naise viljakust ning seda ei soovitata rasestuda
soovivatele naistele. Atsetüülsalitsüülhappe ravi lõpetamist tuleks kaaluda naistel, kellel on probleeme
rasestumisega või kellel tehakse viljatuse uuringuid.
Isegi väike atsetüülsalitsüülhappe annus vähendab kusihappe eritumist. See võib vallandada podagra
hooge eelsoodumusega patsientidel.

4.5     Koostoimed teiste ravimitega ja muud koostoimed

Atsetüülsalitsüülhape tugevdab hüübimist takistavate ravimite (nagu hepariin, kumariini derivaatid ja
trombotsüütide agregatsiooni takistajate) antikoaguleerivat toimet.

Muud põletikuvastased ravimid, kortikosteroidid ja alkohol võivad tugevdada atsetüülsalitsüülhappe
kõrvaltoimeid seedetraktile.

Diureetikumid, AKE inhibiitorid ning angiotensiini II antagonistid: põletikuvastased ravimid võivad
vähendada diureetikumide ja muude vererõhuravimite vererõhku alandavat toimet. AKE
inhibiitori/angiotensiini II antagonisti samaaegne manustamine tsüklooksügenaasi inhibiitoritega võib
põhjustada neerutalitluse nõrgenemist patsientidel, kellel on juba varem esinenud neerutalitluse häireid
(nt. vedelikuvaeguse all kannatavad ja eakad patsiendid). Tulemusena võib tekkida äge neerupuudulikkus,
mis on üldiselt siiski taastuv. Mittesteroidsete valu- ja palavikuravimite ja AKE inhibiitori/angiotensiini
II-antagonisti kombinatsiooni tuleks kasutada ettevaatlikult, eriti eakatel patsientidel. Patsiendid peaksid
saama piisavalt vedelikku ja neerutalitlust tuleks kontrollida kombinatsioonravi alustamisel ning
perioodiliselt ravi ajal. Diureetikumid võivad suurendada MSPVA-ga seotud nefrotoksilisust.

Atsetüülsalitsüülhape takistab metotreksaadi tubulaarset eritumist ning suurendab selle tsütostaatilist
toimet. Lisaks on leitud, et atsetüülsalitsüülhappega koosmanustamisel suureneb märkimisväärselt
metotreksaadi tsütotoksilise 7-OH-metotreksaatmetaboliidi plasmasisaldus. Kui nende ravimite
samaaegne kasutamine on vajalik, tuleks ülalmainitud koostoimega arvestada.

SSRI-ravimite ja atsetüülsalitsüülhappe kooskasutamisel suureneb seedetrakti verejooksu risk.

Salitsülaadimürgistus võib tekkida suurte salitsülaadiannuste ja süsihappeanhüdraasi inhibiitorite
samaaegsel kasutamisel.

Atsetüülsalitsüülhappe toimel võib suureneda nii vaba kui farmakoloogiliselt aktiivse atsetasoolamiidi
sisaldus, mis on üksikjuhtudel viinud metaboolse atsidoosini. Kooskasutamist tuleks vältida.

Vähenenud eritumise tõttu neerude kaudu suureneb digoksiini plasmakontsentratsioon.

Atsetüülsalitsüülhape võib tugevdada sulfonüüluurea preparaatide hüpoglükeemilist toimet.

Atsetüülsalitsüülhappe toimel võib suureneda vaba valproaadi sisaldus plasmas ja tugevneda valproaadi
toime. Kooskasutamisel tuleks jälgida valproaadi võimalikke kõrvaltoimeid.

Suured annused atsetüülsalitsüülhapet võivad vähendada fenütoiini seondumist albumiiniga ja vähendada
fenütoiini kogusisaldust plasmas. Vaba fenütoiini sisaldus tavaliselt siiski ei muutu, seega koostoimel
puudub üldiselt kliiniline tähendus.

Atsetüülsalitsüülhape võib vähendada urikosuuriliste podagraravimite (probenetsiidi) toimet.

4.6     Rasedus ja imetamine

Rasedus
Raseduse viimasel trimestril on atsetüülsalitsüülhape vastunäidustatud (vt lõik 4.3)
Mitmes epidemioloogilises uuringus on salitsülaatide kasutamist esimesel kolmel raseduskuul seostatud
väärarengute (suulaelõhe, südame väärarengud) tekke suurenenud ohuga. Tavaliste terapeutiliste annuste
kasutamisel on see risk väike: prospektiivses uuringus, kus osales umbes 32000 ema-lapse paari, ei
ilmnenud seost väärarengute esinemissageduse suurenemisega.

Salitsülaate tohib raseduse ajal kasutada ainult pärast hoolikat riski ja kasu suhte hindamist.

Salitsülaatide suurte annuste (>300 mg/päevas) kasutamine viimasel kolmel raseduskuul võib viia
gestatsiooniaja pikenemiseni, arterioosjuha enneaegse sulgumiseni ja emakakontraktsioonide pärssimiseni.
Nii emal kui lapsel on täheldatud suurenenud eelsoodumust verejooksu tekkeks.

Atsetüülsalitsüülhappe suurte annuste (>300 mg/päevas) manustamine vahetult enne sünnitust võib
põhjustada koljusiseste verevalumite teket, eriti enneaegsetel imikutel.

Imetamine
Atsetüülsalitsüülhape eritub rinnapiima, kuid terapeutiliste annuste kasutamisel on ravimisisaldus
rinnapiimas nii väike, et see ei mõju lapsele kahjulikult. Ravimi regulaarsel või suurte annuste kasutamisel
tuleb rinnaga toitmine varakult katkestada.

4.7 Toime reaktsioonikiirusele

Ei ole teada.

4.8 Kõrvaltoimed

Kõrvaltoimete esinemissagedus on määratud alljärgnevalt:
sage (>1/100), aeg-ajalt (>1/1000, <1/100), harv (<1/1000, >1/10000)

                               Sage                 Aega-ajalt                           Harv
Vere ja              Pikenenud verejooks,                                    Aneemia¹),
lümfisüsteemi häired vähenenud                                               hüpoprotrombineemia,
                     trombotsüütide                                          trombotsütopeenia,
                     agregatsioon                                            agranulotsütoos,
                                                                             aplastiline aneemia

Seedetrakti häired      Valu ülakõhus,              Kõhulahtisus             Seedetrakti stenoos
                        iiveldus, seedetrakti
                        haavandid ja
                        verejooks¹)

Maksa ja sapiteede                                                           Maksakahjustus.
                                                                             maksaensüümide
                                                                             aktiivsuse tõus ²),
                                                                             Reye sündroom ³)

Naha ja nahaaluskoe                                 Allergiline lööve         Stevensi-Johnsoni
kahjustus                                                                    või Lyelli sündroom,
                                                                             multiformne erüteem,
                                                                             purpur, nodoosne erüteem,
                                                                             hemorraagiline vaskuliit
Neerude ja kuseteede                                                      Neerutalitluse häired,
häired                                                                    vedelikupeetus

Immuunsüsteemi                                                            Anafülaktiline
häired                                                                    reaktsioon


¹) Üldiselt rauavaegusaneemia. Ka kliiniliste sümptomiteta seedetrakti verejooks võib põhjustada
rauavaegusaneemiat.
²) Maksakahjustus on annusest sõltuv ja seda esineb rohkem sidekoehaigusi põdevatel inimestel ja lastel
³) Reye sündroom võib esineda lastel ja murdeeas noortel atsetüülsalitsüülhappe kasutamisel
viirusinfektsioonide ajal.

Pikaajalise kasutamise korral suurtes annustes võib esineda salitsülismi sümptomeid nagu kõrvade kohin,
peavalu, pearinglus, iiveldus, higistamine, hüperventilatsioon ja kõhulahtisus.

4.9 Üleannustamine

Atsetüülsalitsüülhappe toksiline ühekordne annus on umbes 150 mg/kg ja eluohtlik ühekordne annus on
üle 300 mg/kg. Seerumi salitsülaadisisaldus üle 5 mmol/l (üle 690 mg/l) viitab tõsisele mürgistusele. Pika
toimega preparaatide korral võib seerumi salitsülaadisisaldus tõusta isegi 2…3 ööpäeva jooksul.

Sümptomid;
Keskmise raskusega mürgistus:
üleannustamise korral ilmnevad sümptomid on tinnitus, kuulmise langus, peavalu, vertiigo ja segasus, mis
vajavad annuse vähendamist.
Raske mürgistus:
palavik, hüperventilatsioon, ketoos, respiratoorne alkaloos, metaboolne atsidoos, kooma,
kardiovaskulaarne šokk, hingamispuudulikkus, raske hüpoglükeemia.

Ravi:
Spetsiifilist antidooti ei ole. Kerge mürgistuse korral on ravi peamiselt sümptomaatiline. Imendumist
võidakse takistada korduva söe manustamise ja soolte loputusega. Vedeliku-, elektrolüütide ja hapete ning
aluste tasakaalu jälgimine ja korrigeerimine on oluline. Kui atsidoos, dehüdratsioon ja hüpokaleemia on
ravitud, võidakse salitsülaadi eritumist uriini kiirendada aluselise diureesiga (eesmärgiks on uriini pH
7,5…8,5). Raske mürgistuse korral antakse verejooksude vältimiseks K1 vitamiini 10 mg suu kaudu või
aeglaselt süstina. Kui verejooksud tekivad, võidakse anda jääplasmat. Hemodialüüs või hemoperfusioon
on vajalik raske mürgistuse korral.


5. FARMAKOLOOGILISED OMADUSED

5.1 Farmakodünaamilised omadused

Farmakoterapeutiline rühm: salitsüülhape ja selle derivaadid.
ATC kood: N02BA01.
Atsetüülsalitsüülhappel on analgeetiline, antipüreetiline ja põletikuvastane toime.
Puhverdamata atsetüülsalitsüülhape põhjustab mao limaskesta erosiooni ja mikroskoopilist verejooksu.
Terapeutiliste annuste kasutamisel on umbes 70 % inimestest varjatud verejooksu hulgaks saadud 2…6 ml
verd ööpäevas. Puhvri lisamine atsetüülsalitsüülhappe preparaadile vähendab väljaheitest määratud vere
hulka.
Disperin`is on atsetüülsalitsüülhape puhverdatud tugevate antatsiididena tuntud alumiiniumaminoatsetaadi
ja magneesiumoksiidiga.

5.2 Farmakokineetilised omadused

Atsetüülsalitsüülhape imendub kiiresti ja täielikult maost ja jämesoolest. Kõrgeim tase plasmas
saavutatakse 0,5…2 tunni jooksul. Kiirus sõltub mao täitumusest ja happelisusest. Salitsülaadid ühinevad
plasmaproteiinidega 80-90 % ulatuses.
Atsetüülsalitsüülhape muutub hüdrolüüsi toimel kiiresti salitsüülhappeks, millel on ka põletikuvastane,
valuvaigistav ja antipüreetiline toime. Salitsüülhappe biosaadavus on 100 %. Kahe tunni möödudes leidub
organismis vaid salitsüülhapet ja selle metaboliite. Metaboliitidest on gentisiinhappel veidi tugevam
põletikuvastane toime kui salitsüülhappel. Põhilised metaboliidid on toimeteta glütsiini ja glükuronhappe
ühendid. Atsetüülsalitsüülhappe elimineerumise pooldumisaeg on 15…20 minutit,
salitsüülhappel umbes 2…3 tundi. Suurte annuste kasutamisel metabolismivõime suureneb ja mürgistust
tekitavate annuste puhul on pooldumisaeg 20 tundi. Umbes neljandik salitsüülhappest eritub uriiniga
muutumatul kujul, selle hulk sõltub oluliselt uriini pH-st.

5.3 Prekliinilised ohutusandmed

Andmed puuduvad.


6. FARMATSEUTILISED ANDMED

6.1 Abiainete loetelu

Alumiinium atsetaat
Magneesiumoksiid, raske
Mikrokristalliline tselluloos
Naatriumkroskarmelloos
Naatriumlaurüülsulfaat
Talk
Steariinhape
Kolloidne veevaba ränidioksiid
Küllastamata taimeõli

6.2 Sobimatus

Ei ole kohaldatav.

6.3 Kõlblikkusaeg

2 aastat.

6.4 Säilitamise eritingimused

Purk:
Hoida temperatuuril kuni 25°C. Hoida originaalpakendis.
Blisterpakend:
Hoida temperatuuril kuni25 °C. Hoida originaalpakendis.
6.5 Pakendi iseloomustus ja sisu

HDPE purk, milles on kuivatusaine kapsel; HDPE keeratav kork; 100 tabletti.
PVC/PE/PVDC/alumiiniumist blisterpakend 50 tabletti.


7. MÜÜGILOA HOIDJA

Orion Corporation
Orionintie 1,
FIN-02200, Espoo
Soome

8. MÜÜGILOA NUMBER

141296


9. ESMASE MÜÜGILOA VÄLJASTAMISE/MÜÜGILOA UUENDAMISE KUUPÄEV

08.02.2002/11.05.2007


10. TEKSTI LÄBIVAATAMISE KUUPÄEV

Ravimiametis kinnitatud augustis 2011