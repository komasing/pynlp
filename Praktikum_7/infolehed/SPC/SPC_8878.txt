RAVIMI OMADUSTE KOKKUVÕTE


1.        RAVIMPREPARAADI NIMETUS

Zyrtec, 10 mg õhukese polümeerikattega tabletid


2.        KVALITATIIVNE JA KVANTITATIIVNE KOOSTIS

Üks õhukese polümeerikattega tablett sisaldab 10 mg tsetirisiindivesinikkloriidi.
INN. Cetirizinum

Abiained: üks õhukese polümeerikattega tablett sisaldab 66,40 mg laktoosmonohüdraati.

Abiainete täielik loetelu vt lõik 6.1.


3.        RAVIMVORM

Õhukese polümeerikattega tabletid

Valge, piklik, õhukese polümeerikattega tablett, millel on poolitusjoon ja Y-Y logo


4.        KLIINILISED ANDMED

4.1       Näidustused

Täiskasvanud ja lapsed alates 6. eluaastast:

-     tsetirisiin on näidustatud hooajalise ja aastaringse allergilise riniidi nasaalsete ja okulaarsete
      sümptomite leevendamiseks;
-     tsetirisiin on näidustatud kroonilise idiopaatilise urtikaaria sümptomite leevendamiseks.

4.2       Annustamine ja manustamisviis

6...12-aastased lapsed: 5 mg (pool tabletti) kaks korda päevas.

Täiskasvanud ja üle 12-aastased noorukid: 10 mg (üks tablett) üks kord päevas.

Tabletid tuleb alla neelata klaasitäie vedelikuga.

Eakad patsiendid: andmed ei viita annuse vähendamise vajadusele eakatel patsientidel tingimusel, et
neerufunktsioon on normaalne.

Mõõduka kuni raske neerukahjustusega patsiendid: puuduvad dokumenteeritud andmed ravimi
toime/ohutuse kohta neerukahjustusega patsientidel. Kuna tsetirisiin eritub peamiselt neerude kaudu (vt
lõik 5.2), tuleb alternatiivse ravimeetodi puudumisel annustamine kohandada individuaalselt, arvestades
neerufunktsiooni. Vaadake järgnevat tabelit ja kohandage annus näidatud viisil. Selle annustamistabeli
kasutamiseks on vaja teada patsiendi kreatiniini kliirensit (CLcr) ml/min. CLcr (ml/min) võib määrata
seerumi kreatiniinist (mg/dl) kasutades järgnevat valemit:
                 [140 - vanus (aastates) x kaal (kg)
CLcr =           ____________________________(x 0,85 naiste puhul)
                 72 x seerumi kreatiniin (mg/dl)

Annustamise kohandamine neerukahjustusega täiskasvanud patsientidel

              Grupp                  Kreatiniini kliirens (ml/min)         Annus ja annustamissagedus
 Normaalne                                        ≥80                         10 mg üks kord päevas
 Kerge                                          50…79                         10 mg üks kord päevas
 Mõõdukas                                      30…49                           5 mg üks kord päevas
 Raske                                            <30                  5 mg üks kord päevas iga 2 päeva järel
 Lõppstaadiumis neeruhaigus –                     <10                            Vastunäidustatud
 dialüüsi saavad patsiendid

Neerukahjustusega lastel tuleb annust kohandada individuaalselt, arvestades patsiendi renaalset kliirensit,
vanust ja kehakaalu.

Maksakahjustusega patsiendid: kui patsiendil on ainult maksakahjustus, ei ole vaja annust kohandada.

Maksa- ja neerukahjustusega patsiendid: annust on soovitatav kohandada (vt ülal Mõõduka kuni raske
neerukahjustusega patsiendid).

4.3      Vastunäidustused

Ülitundlikkus toimeaine või ravimi ükskõik millise abiaine, hüdroksüsiini või mistahes piperasiini
derivaadi suhtes.

Raske neerukahjustusega patsiendid, kelle kreatiniini kliirens on <10 ml/min.

Harvaesineva päriliku galaktoositalumatuse, laktaasi puudulikkuse või glükoos-galaktoosi
imendumishäirete korral ei tohi tsetirisiini õhukese polümeerikattega tablette kasutada.

4.4      Hoiatused ja ettevaatusabinõud kasutamisel

Raviannustes ei ole kliiniliselt olulisi koostoimeid alkoholiga täheldatud (alkoholi sisaldus veres 0,5 g/l).
Sellest hoolimata soovitatakse alkoholi samaaegsel tarvitamisel ettevaatlik olla.

Epilepsia ja krambiohuga patsientidel on soovitatav ravimit kasutada ettevaatusega.

Õhukese polümeerikattega tablette ei soovitata kasutada alla 6-aastastel lastel, sest ravim ei võimalda
sobivat annust kohandada.

Antihistamiinid aeglustavad allergia nahateste ja enne nende teostamist on vajalik 3-päevane
väljauhteperiood.

4.5      Koostoimed teiste ravimitega ja muud koostoimed

Tulenevalt tsetirisiini farmakokineetilisest, farmakodünaamilisest ja tolerantsuse profiilist ei ole oodata
koostoimeid antihistamiinikumidega. Pseudoefedriini või teofülliini (400 mg/päevas) koostoime uuringus
ei täheldatud farmakodünaamilist ega olulist farmakokineetilist koostoimet.

Tsetirisiini imendumise määr toiduga ei vähenenud, kuigi imendumiskiirus langes.
4.6     Fertiilsus, rasedus ja imetamine

Rasedus
Andmeid tsetirisiini toime kohta rasedusele on väga vähe. Loomkatsed ei näita otsest või kaudset
kahjulikku toimet rasedusele, embrüo/loote arengule, sünnitusele või postnataalsele arengule. Raseduse
ajal tuleb ravimit kasutada ettevaatusega.

Imetamine
Tsetirisiin eritub inimese rinnapiima kontsentratsioonivahemikus 0,25...0,90 mõõdetuna plasmast, mis
oleneb valimi võtmisajast peale manustamist. Imetamise ajal tuleb ravimit kasutada ettevaatusega.

4.7     Toime reaktsioonikiirusele

Uuringutes, kus kasutati objektiivseid mõõtmistulemusi, ei omanud ravim soovitatud annuses 10 mg
kliinilist toimet autojuhtimise võimele, une latentsusele ega masinate käsitsemise võimele.

Patsiendid, kes soovivad juhtida autot, võtta ette potentsiaalselt ohtliku tegevuse või hakata masinaid
käsitsema, ei tohi ületada ettenähtud annust ning peavad arvesse võtma oma individuaalset reaktsiooni
ravimile.

Ravimi samaaegne manustamine alkoholi või teiste kesknärvisüsteemi pidurdavate ainetega võib tundlikel
patsientidel põhjustada täiendavat tähelepanu langust ja reaktsioonihäireid.

4.8     Kõrvaltoimed

Kliinilised uuringud on näidanud, et ettenähtud annuses avaldab tsetirisiin väheseid kõrvaltoimeid
kesknärvisüsteemile ning nendeks kõrvaltoimeteks on somnolentsus, väsimus, pearinglus ja peavalu.
Mõningatel juhtudel on kirjeldatud paradoksaalset kesknärvisüsteemi stimuleerivat toimet.

Kuigi tsetirisiin on perifeerse H1-retseptori selektiivne antagonist ning antikoliinergilist aktiivsust üldiselt
ei oma, on üksikutel juhtudel kirjeldatud urineerimisraskusi, silmade akommodatsioonihäireid ja
suukuivust.

Kirjeldatud on maksafunktsiooni häireid maksaensüümide ja bilirubiini aktiivsuse tõusuga. Enamasti
taandub see pärast tsetirisiindivesinikkloriidi võtmise katkestamist.

Kliinilised uuringud

Topeltpimedal meetodil tehtud kontrollitud kliinilised uuringud, kus võrreldakse tsetirisiini platseebo või
teiste antihistamiinsete preparaatidega ettenähtud annuses (10 mg tsetirisiini päevas), millest on
kättesaadavad kvantifitseeritud ohutuse andmed, hõlmasid enam kui 3200 patsienti, kellele manustati
tsetirisiini.
Tsetirisiini 10 mg annuse kasutamisel platseebokontrolliga uuringutes kirjeldati sellest kombinatsioonist
järgmiste kõrvaltoimete teket sagedusega 1,0% või enam:

                 Kõrvaltoime                            Tsetirisiin 10 mg                  Platseebo
                 (WHO-ART)                                  (n=3260)                       (n=3061)
 Organism tervikuna –üldised häired
 Väsimus                                                      1,63%                          0,95%
 Tsentraalse ja perifeerse närvisüsteemi
 häired
 Pearinglus                                                   1,10%                          0,98%
 Peavalu                                                      7,42%                          8,07%
 Seedetrakti häired
 Kõhuvalu                                                  0,98%                         1,08%
 Suukuivus                                                 2,09%                         0,82%
 Iiveldus                                                  1,07%                         1,14%
 Psühhiaatrilised häired
 Somnolentsus                                              9,63%                         5,00%
 Respiratoorsed häired
 Farüngiit                                                 1,29%                         1,34%

Kuigi platseeboga võrreldes tekkis somnolentsust statistiliselt rohkem, oli see enamusel juhtudest nõrga
kuni keskmise tugevusega. Teistes uuringutes kirjeldatud objektiivsed testid on näidanud, et tervetel
noortel vabatahtlikel ei mõjutanud ettenähtud ööpäevane annus tavalist igapäevast tegevust.

6-kuustel…12-aastastel lastel läbiviidud platseebokontrolliga kliinilistes uuringutes ilmnenud
kõrvaltoimed esinemissagedusega ≥1% olid järgmised:

                         Kõrvaltoime                        Tsetirisiin           Platseebo
                         (WHO-ART)                          (n=1656)              (n=1294)
           Seedetrakti häired
           Kõhulahtisus                                        1,0%                  0,6%
           Psühhiaatrilised häired
           Somnolentsus                                        1,8%                  1,4%
           Respiratoorsed häired
           Riniit                                              1,4%                  1,1%
           Organism tervikuna – üldised häired
           Väsimus                                             1,0%                  0,3%

Turuletulekujärgne kogemus

Lisaks kliinilistes uuringutes ilmnenud ülalloetletud kõrvaltoimetele on teatatud ka järgmistest
turuletulekujärgse kasutamise käigus kirjeldatud juhtudest.

Kõrvaltoimed on kirjeldatud MedDRA organsüsteemi klasside kaupa ja nende esinemissagedus baseerub
turuletulekujärgsetel andmetel.

Sagedused on määratletud järgnevalt: väga sage (≥1/10), sage (≥1/100 kuni <1/10), aeg-ajalt (≥1/1000
kuni < 1/100), harv (≥1/10 000 kuni < 1/1000), väga harv (< 1/10 000), teadmata ( ei saa hinnata
olemasolevate andmete alusel).

Vere ja lümfisüsteemi häired:
Väga harv: trombotsütopeenia

Immuunsüsteemi häired:
Harv: ülitundlikkus
Väga harv: anafülaktiline šokk

Psühhiaatrilised häired:
Aeg-ajalt: agiteeritus
Harv: agressiivsus, segasus, depressioon, hallutsinatsioonid, unetus
Väga harv: tikid

Närvisüsteemi häired:
Aeg-ajalt: paresteesia
Harv: krambid
Väga harv: düsgeuusia, minestamine, treemor, düstoonia, düskineesia
Teadmata: amneesia, mäluhäired

Silma kahjustused:
Väga harv: akommodatsioonihäired, nägemise hägustumine, okulogüratsioon

Südame häired:
Harv: tahhükardia

Seedetrakti häired:
Aeg-ajalt: kõhulahtisus

Maksa ja sapiteede häired:
Harv: maksafunktsioonihäired (transaminaaside, alkaalse fosfataasi, gamma-GT ja bilirubiini aktiivsuse
tõus)

Naha ja nahaaluskoe kahjustused:
Aeg-ajalt: sügelus, lööve
Harv: urtikaaria
Väga harv: angioneurootiline turse, paikne ravimlööve

Neerude ja kuseteede häired:
Väga harv: düsuuria, enurees

Üldised häired ja manustamiskoha reaktsioonid:
Aeg-ajalt: asteenia, halb enesetunne
Harv: tursed

Uuringud:
Harv: kehakaalu suurenemine.

4.9     Üleannustamine

Sümptomid
Tsetirisiini üleannustamise järgselt tekkivad sümptomid on seotud peamiselt kesknärvisüsteemi toimetega
või toimetega, mis võivad viidata antikoliinergilisele aktiivsusele.
Vähemalt viiekordse ettenähtud ööpäevase annuse sissevõtmise järgselt on kirjeldatud järgmisi
kõrvalnähte: segasus, kõhulahtisus, pearinglus, väsimus, peavalu, halb enesetunne, müdriaas, sügelus,
rahutus, sedatsioon, unisus, stuupor, tahhükardia, treemor ja kusepeetus.

Ravi
Spetsiifiline antidoot tsetirisiinile puudub.
Üleannustamise korral on soovitatav sümptomaatiline või toetav ravi. Vahetult pärast ravimi manustamist
tuleb kaaluda maoloputuse tegemist.
Tsetirisiin elimineerub dialüüsiga halvasti.


5.      FARMAKOLOOGILISED OMADUSED

5.1     Farmakodünaamilised omadused
Farmakoterapeutiline grupp: piperasiini derivaadid, ATC kood: R06A E07

Inimese hüdroksüsiini metaboliit tsetirisiin on tugevatoimeline ja selektiivne perifeersete H1-retseptorite
antagonist. In vitro retseptori seonduvuse uuringud on näidanud mõõdetavat afiinsust vaid H1-retseptorite
suhtes.

Lisaks antihistamiinsele toimele on tsetirisiin näidanud antiallergilist aktiivsust: annuses 10 mg üks või
kaks korda päevas inhibeerib see eosinofiile hilises faasis allergeeniga kokkupuutunud atoopiliste isikute
nahas ja konjunktiivil.

Uuringud tervete vabatahtlikega näitavad, et annustes 5 ja 10 mg inhibeerib tsetirisiin tugevalt allergilisi
reaktsioone (kuplade ja punetuse teke), mida kutsub esile väga kõrges kontsentratsioonis histamiin nahas,
kuid korrelatsiooni tõhususes ei leitud.
35 päeva kestnud uuringus 5…12-aastaste lastega ei tekkinud tolerantsust tsetirisiini antihistamiinse toime
suhtes (kuplade ja punetuse supressioon). Tsetirisiinravi lõpetamisel korduva annustamise järel taastas
nahk oma normaalse reaktiivsuse histamiini suhtes 3 päevaga.

Kuus nädalat kestnud platseebokontrollitud uuringus, kus osales 186 allergilise riniidi ja samaaegse kerge
kuni mõõduka astmaga patsienti, parandas tsetirisiin annuses 10 mg üks kord päevas riniidi sümptomeid
ning ei mõjutanud kopsufunktsiooni. See uuring toetab tsetirisiini annustamise ohutust kerge kuni
mõõduka astmaga allergilistel patsientidel.

Platseebokontrollitud uuringus ei põhjustanud tsetirisiin kõrges annuses (60 mg päevas) 7 päeva jooksul
statistiliselt olulist QT-intervalli pikenemist.

Ettenähtud annuses näitas tsetirisiin aastaringse ja hooajalise allergilise riniidiga patsientide elukvaliteedi
paranemist.

5.2     Farmakokineetilised omadused

Maksimaalne plasma tasakaalukontsentratsioon on ligikaudu 300 ng/ml ning see saabub 1,0 ± 0,5 tunni
jooksul. Tsetirisiini kasutamisel 10 päeva jooksul 10 mg annusena ravimi kuhjumist ei täheldatud.
Farmakokineetiliste parameetrite, nagu maksimaalne plasmakontsentratsioon (Cmax) ja kontsentratsiooni
kõveraalune pindala (AUC), jaotus on vabatahtlikel uuritavatel unimodaalne.
Tsetirisiini imendumise määr toiduga ei muutu, kuigi imendumiskiirus väheneb. Biosaadavus on sarnane
tsetirisiini manustamisel lahuse, kapslite või tablettidena.

Ilmne jaotusruumala on 0,50 l/kg. Tsetirisiini plasmavalkudega seonduvus on 93 ± 0,3%. Tsetirisiin ei
muuda varfariini valkudega seonduvust.

Tsetirisiin ei metaboliseeru esmasel maksapassaažil ulatuslikult. Ligikaudu ⅔ annusest eritub muutumatul
kujul uriiniga. Terminaalne poolväärtusaeg on ligikaudu 10 tundi.

Tsetirisiini farmakokineetika on lineaarne vahemikus 5...60 mg.

Patsientide erirühmad

Eakad: ühekordse 10 mg suukaudse annuse manustamise järel suurenes poolväärtusaeg ligikaudu 50%
ning kliirens langes 40% 16 eakal tervetega võrreldes. Tsetirisiini kliirensi vähenemine eakatel
vabatahtlikel näis olevat seotud nende vähenenud renaalse funktsiooniga.

Lapsed, imikud ja väikelapsed: tsetirisiini poolväärtusaeg oli 6...12-aastastel lastel ligikaudu 6 tundi ja
2...6-aastastel lastel 5 tundi. 6...24-kuustel imikutel ja väikelastel on see vähenenud 3,1 tunnile.
Neerukahjustusega patsiendid: ravimi farmakokineetika oli kerge neerukahjustusega patsientidel
(kreatiniini kliirens suurem kui 40 ml/min) ja tervetel vabatahtlikel sarnane. Mõõduka neerukahjustusega
patsientidel tõusis tervete vabatahtlikega võrreldes poolväärtusaeg 3 korda ning kliirens langes 70%.
Hemodialüüsi saavad patsiendid (kreatiniini kliirens väiksem kui 7 ml/min), kes said suukaudselt
tsetirisiini ühekordse 10 mg annusena, tõusis poolväärtusaeg tervetega võrreldes 3 korda ning kliirens
langes 70%. Tsetirisiin oli hemodialüüsi teel halvasti eemaldatav. Mõõduka või raske neerukahjustusega
patsientidel on vajalik annust kohandada (vt lõik 4.2).

Maksakahjustusega patsiendid: kroonilise maksahaigusega (hepatotsellulaarne, kolestaatiline ja biliaarne
tsirroos) patsientidel, kes said 10 või 20 mg tsetirisiini ühekordse annusena, tõusis tervete isikutega
võrreldes poolväärtusaeg 50% ning kliirens langes 40%.
Annuse kohandamine on vajalik ainult maksakahjustusega patsientidel, kellel samaaegselt esineb
neerukahjustus.

5.3        Prekliinilised ohutusandmed

Farmakoloogilise ohutuse, korduvtoksilisuse, genotoksilisuse, kartsinogeensuse ja
reproduktsioonitoksilisuse prekliinilised uuringud ei ole näidanud kahjulikku toimet inimesele.


6.         FARMATSEUTILISED ANDMED

6.1        Abiainete loetelu

- Mikrokristalne tselluloos
- Laktoosmonohüdraat
- Kolloidne veevaba räni
- Magneesiumstearaat
- Opadry Y-1-7000, mis koosneb
      - Hüdroksüpropüülmetüültselluloos (E 464)
      - Titaandioksiid (E 171)
      - Makrogool 400

6.2        Sobimatus

Ei ole kohaldatav.

6.3        Kõlblikkusaeg

5 aastat

6.4        Säilitamise eritingimused

See ravimpreparaat ei vaja säilitamisel eritingimusi.

6.5        Pakendi iseloomustus ja sisu

Tabletid on pakitud läbipaistva, värvitu, inertse PVC blisterribana, mis on kaetud kuumtihendatud lakitud
alumiiniumfooliumiga. Blisterribad on pakendatud pappkarpi.

Karp 1, 4, 5, 7, 10, 14, 15, 20, 21, 30, 40, 45, 50, 60, 90, 100 või 100 (10x10) tabletiga.
Kõik pakendi suurused ei pruugi olla müügil.

6.6      Erihoiatused ravimi hävitamiseks

Erinõuded puuduvad.


7.       MÜÜGILOA HOIDJA

UCB Pharma Oy Finland
Itsehallintokuja 6
FI-02600 Espoo
Soome


8.       MÜÜGILOA NUMBER

162097


9.       ESMASE MÜÜGILOA VÄLJASTAMISE/MÜÜGILOA UUENDAMISE KUUPÄEV

28.02.1997/15.06.2007


10. TEKSTI LÄBIVAATAMISE KUUPÄEV

Ravimiametis kinnitatud juulis 2011