RAVIMI OMADUSTE KOKKUVÕTE


1. RAVIMPREPARAADI NIMETUS

Mezym 20000, gastroresistentsed tabletid


2. KVALITATIIVNE JA KVANTITATIIVNE KOOSTIS

Mezym 20000 üks gastroresistentne tablett sisaldab toimeainena pankrease pulbrit 200...266,67mg
minimaalse aktiivsusega:
20000           ühikut lipaasi,
12000           ühikut amülaasi,
  900           ühikut proteaase.

Abiaine: laktoosmonohüdraat.
Abiainete täielik loetelu vt lõik 6.1.


3. RAVIMVORM

Gastroresistentne tablett.
Valge kuni kergelt hallikas siledapinnaline kaldservadega õhukese polümeerikattega tablett.

4. KLIINILISED ANDMED

4.1 Näidustused

Pankrease eksokriinne alatalitlus (ensüümasendusravi). Tsüstiline fibroos (mukovistsidoos).

4.2 Annustamine ja manustamisviis

Mezym 20000 annus sõltub pankrease puudulikkuse raskusastmest.
Sobiv annus määratakse individuaalselt. Tavaliselt manustatakse söögikorra ajal 1...2 tabletti Mezym
20000 (vastab 20000 – 40000 lipaasiühikule toidukorra kohta).
Sõltuvalt toidust ja teadaolevast seedehäire raskusest võib vajalik olla ka tunduvalt suuremate annuste
manustamine.
Eelkõige tsüstilise fibroosiga patsientide puhul tuleb annuse määramisel silmas pidada toidu kogust ja
koostist, et raviannus ei ületaks rasvade seedimiseks vajaminevat ensüümi kogust. Annust tohib
suurendada ainult arsti järelevalve all ja see oleneb sümptomite (näiteks steatorröa ja kõhuvalud)
taandumisest. Ööpäevast ensüümiannust 15 000...20 000 ühikut lipaasi/1 kg kehakaalu kohta ei tohiks
ületada.

Tabletid neelatakse alla tervelt koos piisava koguse vedelikuga.
Mezym 20000 gastroresistentsete tablettide kasutamise kestus sõltub haiguse kulust (st sümptomite
taandumine, kehamassi ja iste sageduse normaliseerumine) ning selle määrab arst, kui pika aja kestel
tuleb ravimit kasutada.

4.3 Vastunäidustused

Ülitundlikkus seavalgu, või ravimi ükskõik millise abiaine suhtes.
Äge pankreatiit.
Kroonilise pankreatiidi äge faas (ägeda faasi taandumisel võib ravimit manustada).

4.4 Hoiatused ja ettevaatusabinõud kasutamisel
Tsüstilise fibroosiga patsientidel võib tüsistusena tekkida soole obstruktsioon. Iileuse tüüpi kaebuste
tekkimisel tuleb arvestada soole stenoosi tekke võimalusega (vt lõik 4.8).
Mezym 20000 sisaldab toimeainena ensüüme, mis vabanedes suuõõnes (näiteks katki närimisel)
võivad kahjustada suu limaskesta (haavandi teke). Seetõttu ei tohi tablette enne neelamist katki närida
vaid tuleb tervelt alla neelata.
Patsiendid, kellel on harvaesinev pärilik galaktoosi talumatus, laktaasi puudulikkus või glükoosi-
galaktoosi imendumise häire, ei tohi seda ravimit kasutada.

4.5 Koostoimed teiste ravimitega ja muud koostoimed

Pankrease pulbri kasutamisel võib väheneda foolhappe imendumine, mistõttu võib olla vajalik lisaks
foolhappe kasutamine.
Pankrease pulbri samaaegsel kasutamisel võib väheneda suukaudsete antidiabeetiliste ravimite, näiteks
akarboos ja miglitool, toime.

4.6 Rasedus ja imetamine

Mezym 20000 kasutamise kohta rasedatel ei ole piisavalt andmeid. Loomkatsete tulemused ei ole
piisavad, et otsustada ravimi toime üle rasedusele, loote arengule, sünnitusele ja postnataalsele
arengule (vt lõik 5.3).
Võimalik risk inimesele ei ole teada. Seetõttu võib Mezym 20000 gastroresistentseid tablette raseduse
ja imetamise ajal kasutada vaid juhul, kui ravist oodatav kasu emale ületab võimaliku ohu lootele.

4.7 Toime reaktsioonikiirusele

Mezym 20000 ei oma märkimisväärset toimet autojuhtimise või masinate käsitlemise võimele.

4.8 Kõrvaltoimed

Kõrvaltoimete hindamisel võetakse aluseks järgmine jaotus:
   Väga sage                ≥1/10
   Sage                     ≥1/100 kuni <1/10
   Aeg-ajalt                ≥1/1000 kuni <1/100
   Harv                     ≥1/10 000 kuni <1/1000
   Väga harv                <1/10 000, pole teada (ei saa olemasolevate andmete järgi hinnata)

Immuunsüsteemi häired:
Väga harv:
Ülitundlikkusreaktsioonid (nahalööve, aevastamine, pisaravool, bronhospasm).

Seedetrakti häired:
Väga harv
Pankrease pulbri suurte annuste manustamisel tsüstilise fibroosiga patsientidele on kirjeldatud
striktuuride teket ileotsekaalses ja jämesoole astsendeeruvas osas.. Kui tekivad iileuse sarnased
sümptomid peab arvestama võimalusega soole stenoosi kujunemiseks.
Kirjeldatud on ülitundlikkusreaktsioone, mis avalduvad seedetrakti häiretena (nt diarröa,
maovaevused, iiveldus).

Neerude ja kuseteede häired:
Tsüstilise fibroosi patsientidel, eriti juhul kui ravimit kasutatakse väga suurtes annustes, on esinenud
suurenenud kusihappe eritumist uriiniga. Kusihappe sisaldust uriinis tuleb kontrollida võimalike
kivide moodustumise vältimiseks.


4.9 Üleannustamine
Praeguseks ajaks ei ole teada üleannustamisest ja mürgistusest tingitud sümptomeid ning nende
tekkimine seoses Mezym 20000 abiainetega on samuti ebatõenäoline.


5. FARMAKOLOOGILISED OMADUSED

5.1 Farmakodünaamilised omadused

Ravimgrupp:Seedimist soodustavad ained, ensüümpreparaadid (lipaas, amülaas proteaas).
ATC-kood: A09AA02

Pankrease pulber on sea pankreasest saadud pankrease pulber, mis sisaldab pankrease ekskretoorseid
ensüüme lipaas, alfa-amülaas, trüpsiin, kümotrüpsiin ning lisaks teisi ensüüme.
Pankrease pulber sisaldab ka mitte-ensümaatilisi koostisosi.
Pankrease pulber ei imendu seedetraktist, vaid väljutatakse seedemahlade või bakterite poolt
lõhustatuna ja denatureerituna väljaheitega.
Seedimise võime määravad ensümaatiline aktiivsus ja ravimi galeeniline vorm. Otsustavaks on lipaasi
ensümaatiline aktiivsus ja samuti trüpsiini sisaldus, samal ajal kui amülolüütiline aktiivsus on oluline
ainult tsüstilise fibroosi ravis, kuna polüsahhariidide lõhustumine toidus ei vähene ka kroonilise
pankreatiidi puhul.
Pankrease lipaas eraldab rasvhapped triatsüülglütseriidi molekulist 1. ja 3. positsioonilt. Tekkinud
vabad rasvhapped ja 2-monoglütseriidid imenduvad kiiresti peamiselt peensoole algusosas sapphapete
toimel. Sarnaselt inimese lipaasile on ka loomade pankrease lipaas happetundlik, st nende lipolüütiline
aktiivsus inaktiveeritakse pöördumatult pH langemisel alla 4.
Trüpsinogeenist aktiveeritakse autokatalüütiliselt või peensoole peristaltika tõttu trüpsiin. Viimane
aktiveerib omakorda teised proteolüütilised ensüümid (endopeptidaas), kuna endopeptidaasi toime
tõttu katkevad arginiini ja lüsiini peptiidsidemed. Edasi lõhustatakse valgud (koos teiste ensüümidega)
aminohapeteks ja väikesteks peptiidideks.
Hiljutiste uuringuandmete põhjal võib öelda, et trüpsiin inhibeerib stimuleeritud pankrease funktsiooni
tagasisidemehhanismi kaudu peensoole ülaosas. Just selle toimemehhanismiga on seletatav mõnedes
uuringutes kirjeldatud pankrease preparaatide valuvaigistav toime.
Toimides endoamülaasina, alfa-amülaas lõhustab glükoosi sisaldavad polüsahhariidid väga kiiresti
ning tema toime on seetõttu tavaliselt piisav ka haiguse käigus tekkiva pankrease sekretoorse
aktiivsuse olulise languse puhul.

5.2 Farmakokineetilised omadused

Gastroresistentsete tablettide maohappekindel kate hoiab mao läbimise ajal ära happetundlike
ensüümide inaktiveerimise maohappe poolt. Ensüümid vabanevad alles neutraalses või kergelt
aluselises soole-keskkonnas, kus tableti kate lõhustub. Pankreatiin ei imendu seedetraktist, vaid
väljutatakse seedemahlade või bakterite poolt lõhustatuna või denatureerituna väljaheitega. Kuna
pankrease pulber ei imendu, puuduvad ka andmed biosaadavuse ja farmakokineetiliste omaduste
kohta.
Pankrease pulbri efektiivsust hinnatakse galeenilisest preparaadist ensüümide vabanemise hulga ja
taseme kaudu, mis vastab seega galeenilisele biosaadavusele.

5.3 Prekliinilised ohutusandmed

Prekliinilisi uuringuid pole läbiviidud. Süsteemne toksiline toime pole tõenäoline.


6. FARMATSEUTILISED ANDMED

6.1 Abiainete loetelu

Tableti sisu:
Laktoosmonohüdraat
Mikrokristalliline tselluloos
Kolloidne veevaba ränidioksiid
Krospovidoon
Magneesiumstearaat
Tableti kate:
Hüpromelloos
Metakrüülhappe ja etüülakrülaadi kopolümeer
Trietüültsitraat
Talk
Simetikoonemulsioon
Makrogool 6000
Karmelloosnaatrium
Polüsorbaat 80
Värvaine E 171(titaandioksiid)
Vanilliini lõhnaaine
Pergamoti lõhnaaine.

6.2 Sobimatus teiste ravimitega

Ei ole kohaldatav.

6.3 Kõlblikkusaeg

3 aastat.

6.4 Säilitamise eritingimused

See ravimpreparaat ei vaja säilitamisel eritingimusi.

6.5 Pakendi iseloomustus ja sisu

Blisterpakend:  alumiiniumfooliumkattega   läbistatav pakend,           mis    on     suletud   jäiga
alumiiniumfooliumiga või PVC/PVDC kaetud alumiiniumfooliumiga.

Pakendis 50, 100 või 200 tabletti.
Kõik pakendi suurused ei pruugi olla müügil.

6.6 Erihoiatused ravimi hävitamiseks.

Kasutamata ravim või jäätmematerjal tuleb hävitada vastavalt kohalikele seadustele.


7. MÜÜGILOA HOIDJA

BERLIN-CHEMIE AG (MENARINI GROUP)
Glienicker Weg 125
D-12489 Berliin
Saksamaa


8. MÜÜGILOA NUMBER

279699

9. ESIMESE MÜÜGILOA /MÜÜGILOA UUENDAMISE KUUPÄEV

17.06.2005/31.05.2010
10. TEKSTI LÄBIVAATAMISE KUUPÄEV

Ravimiametis kinnitatud mais 2010