RAVIMI OMADUSTE KOKKUVÕTE


1.    RAVIMPREPARAADI NIMETUS

Galazolin 1 mg/ml, ninatilgad, lahus
Galazolin 0,5 mg/ml, ninatilgad, lahus


2.    KVALITATIIVNE JA KVANTITATIIVNE KOOSTIS

Galazolin 1 mg/ml: üks milliliiter lahust sisaldab 1 mg ksülometasoliinvesinikkloriidi (xylometazolini
hydrochloridum).
Galazolin 0,5 mg/ml: üks milliliiter lahust sisaldab 0,5 mg ksülometasoliinvesinikkloriidi
(xylometazolini hydrochloridum).
INN. Xylometazolinum hydrochloridum

Abiainete täielik loetelu vt lõik 6.1.


3.    RAVIMVORM

Ninatilgad, lahus.
Lahus on selge, värvitu või peaaegu värvitu.


4.    KLIINILISED ANDMED

4.1   Näidustused

Nohu korral nina limaskesta turse vähendamine.

4.2   Annustamine ja manustamisviis

Intranasaalne.

Galazolin 1 mg/ml
1 tilk sisaldab 0,05 mg ksülometasoliinvesinikkloriidi.
Galazolin 1 mg/ml on ette nähtud kasutamiseks täiskasvanutel ja üle 12-aastastel lastel.
Täiskasvanud ja üle 12-aastased lapsed:
2…3 tilka kumbagi ninasõõrmesse üks kord 8 …10 tunni jooksul.
Mitte kasutada rohkem kui 3 annust kumbagi ninasõõrmesse ööpäevas.

Galazolin 1 mg/ml ei tohi kasutada kauem kui 3…5 päeva.
Hügieenilistel põhjustel tohib ühte ravimipakendit kasutada ainult üks patsient.

Galazolin 0,5 mg/ml
1 tilk sisaldab 0,025 mg ksülometasoliinvesinikkloriidi.
Galazolin 0,5 mg/ml on ette nähtud kasutamiseks 2 kuni 12 aasta vanustel lastel.

2 kuni 12-aastased lapsed:
1 või 2 tilka kumbagi ninasõõrmesse 1 või 2 korda ööpäevas, üks kord 8 kuni 10 tunni jooksul. Mitte
kasutada rohkem kui 3 annust kumbagi ninasõõrmesse ööpäevas.
Galazolin 0,5 mg/ml ei tohi kasutada kauem kui 3…5 päeva.
Hügieenilistel põhjustel tohib ühte ravimipakendit kasutada ainult üks patsient.

4.3   Vastunäidustused
-     Ülitundlikkus toimeaine või ravimi ükskõik millise abiaine suhtes.
-     Mitte kasutada patsientidel, kellel on eemaldatud hüpofüüs ning pärast teisi kirurgilisi
      operatsioone, mille puhul avati kõvakelme.
-     Atroofiline riniit.

4.4   Hoiatused ja ettevaatusabinõud kasutamisel

See ravim on ette nähtud kasutamiseks 2-aastastel ja vanematel lastel. Ärge kasutage seda noorematel
lastel. Väikelastel võivad tekkida erutatus või uinumishäired.

Sarnaselt teistele sümpatomimeetikumidele tohib Galazolin 0,5 mg/ml ja Galazolin 1 mg/ml kasutada
ettevaatusega patsientidel, kellel on ülitundlikkus adrenomimeetikumide suhtes, mis avaldub unetuse,
pearingluse, värinate, südame rütmihäirete ja arteriaalse vererõhu tõusuna.

Seda ravimit ei tohi kasutada kroonilise või vasomotoorse riniidiga patsientidel, sest neil on kalduvus
kasutada seda ravimit kauem kui 5 päeva. Ravimi soovituslikust pikemaajalisem kasutamine võib viia
sekundaarse vasodilatsiooni ning sellest tingitud sekundaarse ravimindutseeritud riniidini (rhinitis
medicamentosa). Selle haiguse põhjuseks on kõige tõenäolisemalt presünaptiliste alfa-2retseptorite
erutuse korral noradrenaliini närvilõpmetelt vabanemise inhibeerimine.

Arteriaalse hüpertensiooni, stenokardia ja teiste kardiovaskulaarsete haiguste, suhkurdiabeedi, kitsa
nurga glaukoomi, prostata hüperplaasia, hüpertüreoidismi, feokromotsütoomiga patsientidel tuleb
ravimit kasutada ettevaatusega.

Ärge kasutage soovitatavatest suuremaid annuseid, eriti lastel ja eakatel.

Ravi ajal monoamiini oksüdaasi (MAO) inhibiitorite ja tritsükliliste antidepressantidega ei tohi
Galazolin 0,5 mg/ml ja Galazolin 1 mg/ml manustada.

Bensalkooniumkloriidi sisalduse tõttu võib see ravim ärritada nina limaskesta.

4.5   Koostoimed teiste ravimitega ja muud koostoimed

Harvadel juhtudel on teatatud ksülometasoliini koostoimetest tritsükliliste antidepressatide ja MAO
inhibiitoritega. Ärge kasutage seda preparaati ravi ajal nende ravimitega.

Ksülometasoliini samaaegset kasutamist teiste sümpatomimeetikumidega (nt efedriin, pseudoefedriin)
tuleks vältida, sest nende toimed on aditiivsed.

4.6   Rasedus ja imetamine

Galazolin 0,5 mg/ml ja Galazolin 1 mg/ml ei tohi raseduse ajal kasutada, kuna uuringud ravimi toime
kohta lootele on ebapiisavad.
Ei ole teada, kas ksülometasoliin jõuab rinnapiima. Kui seda ravimit kasutavad imetavad emad, on
vajalik ettevaatus.

4.7   Toime reaktsioonikiirusele

See ravim ei oma toimet autojuhtimise ja masinate käsitsemise võimele, kui seda kasutatakse
soovitatavates annustes ja lühiajaliselt. Kui seda kasutatakse pikaajaliselt või suurtes annustes, võivad
tekkida kardiovaskulaarsed kõrvaltoimed.

4.8   Kõrvaltoimed

Lokaalsed: võib tekkida nina limaskesta ärritus ja kuivus, põletustunne ninas ja kurgus, aevastamine.
Väga harva võivad areneda süsteemse toime sümptomid ja nähud: iiveldus, peavalu, nõrkus, halb
enesetunne, uimasus, nägemishäired, allergilised reaktsioonid (düspnoe, angioödeem) ja
palpitatsioonid, tahhükardia, arteriaalse vererõhu tõus (eeskätt kardiovaskulaarse haigusega isikutel).
Kui ravimit kasutatakse pikaajaliselt või erinevalt soovitatavast annustamisest, võib areneda
sekundaarne ravimindutseeritud riniit.

4.9   Üleannustamine

Üleannustamise juhtudest ei ole täiskasvanutel teatatud.
Harvasid üleannustamise juhtusid lastel iseloomustavad kiirenenud ja ebaregulaarne pulss, arteriaalse
vererõhu tõus, unisus, hingamisdepressioon või ebaregulaarne hingamine, teadvuse kõrvalekalded.
Lastel võib tekkida ülemäärane loidus.
Neil juhtudel oli põhiliseks kõrvaltoimeks liigne sedatsioon. Spetsiifilist ravi ei ole. Soovitatav on
sümptomaatiline ravi.


5.    FARMAKOLOOGILISED OMADUSED

5.1   Farmakodünaamilised omadused

Farmakoterapeutiline grupp: tursevastased ained ja teised ninapreparaadid paikseks kasutamiseks;
sümpatomimeetikumid, ATC-kood: R01AA07.

Ksülometasoliin on sümpatomimeetilise toimega imidasoliini derivaat.
See toimib vahetult alfa-adrenergilistele retseptoritele.
Preparaadi manustamine limaskestale põhjustab veresoonte ahenemise, vähendab ninaneelu limaskesta
turset ja hüpereemiat ning tekkiva eritise hulka.

5.2   Farmakokineetilised omadused

Ravimi toime algab 5 kuni 10 minuti pärast ning püsib 10 tundi.
Õigesti nina limaskestadele manustatud ravim põhjustab veresoonte paikset ahenemist. See ei imendu
tavaliselt kliiniliselt olulistes kogustes ning ei põhjusta süsteemseid toimeid.

5.3   Prekliinilised ohutusandmed

Loomkatsetes järgnesid ravimi süsteemsele manustamisele sümpaatilise süsteemi erutusele
iseloomulikud pikaajalised sümptomid, nt arteriaalse vererõhu tõus, tahhükardia, pupillide
laienemine, piloerektiilsete lihaste erutus.
Ravimi kantserogeensust ja teratogeensust ei ole uuritud.


6.    FARMATSEUTILISED ANDMED

6.1   Abiainete loetelu

Dinaatriumfosfaatdodekahüdraat
Naatriumfosfaadi ühealuseline monohüdraat
Naatriumkloriid
Sorbitool
Dinaatriumedetaat
Bensalkooniumkloriidi lahus
Puhastatud vesi

6.2   Sobimatus

Ei ole kohaldatav.
6.3   Kõlblikkusaeg

4 aastat
Pärast pudeli avamist ei tohi tilku kasutada kauem kui 4 nädalat.

6.4   Säilitamise eritingimused

Hoida temperatuuril kuni 25 ºC, valguse eest kaitstult.
Hoida pudel tihedalt suletuna välispakendis.

6.5   Pakendi iseloomustus ja sisu

10 ml
Polüetüleenist lapsekindla keeratava korgiga ja tilgutiga pudel karbis.

6.6   Erihoiatused ravimi hävitamiseks ja käsitlemiseks

Erinõuded puuduvad.


7.    MÜÜGILOA HOIDJA

Warsaw Pharmaceutical Works Polfa S.A.
ul. Karolkowa 22/24, 01-207 Warszawa, Poola


8.    MÜÜGILOA NUMBER (NUMBRID)

Galazolin 1 mg/ml - 335900
Galazolin 0,5 mg/ml - 335800


9.    ESMASE MÜÜGILOA VÄLJASTAMISE/MÜÜGILOA UUENDAMISE KUUPÄEV

21.12.2000/1.02.2011


10.   TEKSTI LÄBIVAATAMISE KUUPÄEV

Ravimiametis kinnitatud veebruaris 2011