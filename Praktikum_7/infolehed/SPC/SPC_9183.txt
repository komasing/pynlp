RAVIMPREPARAADI OMADUSTE KOKKUVÕTE


1. RAVIMPREPARAADI NIMETUS

CYCLODOL, 2 mg tabletid


2. KVALITATIIVNE JA KVANTITATIIVNE KOOSTIS

1 tablett sisaldab 2 mg triheksüfenidüülvesinikkloriidi.
INN. Trihexyphenidylum

Abiaine(d): iga tablett sisaldab 78,6 mg sahharoosi.
Abiainete täielik loetelu vt lõik 6.1.


3. RAVIMVORM

Tablett.
Valged, ümmargused, lamedad kaldservaga tabletid.


4. KLIINILISED ANDMED

4.1 Näidustused

Parkinsonism. Ravimitest põhjustatud ekstrapüramidaalsed häired.

4.2 Annustamine ja manustamisviis

Suukaudne.
Ravimit võib võtta enne sööki või söögi ajal. Kui ravimi võtmisel tekib suukuivus, on soovitatav
manustada enne sööki, sest vastasel juhul võib tekkida iiveldus. Annustamine ja ravi kestus on
individuaalne. Algannus peab olema väiksem, seejärel võib annust järk-järgult suurendada.

Täiskasvanud
Algannusena manustatakse 1 mg ööpäevas. Annust suurendatakse järk-järgult 2 mg (1 tableti) kaupa
iga 3...5 päeva järel. Sõltuvalt ravivastusest annust korrigeeritakse. Tavaline säilitusannus on 6...10 mg
ööpäevas, jagatuna 3...4 üksikannuseks. Rasketel juhtudel võib osutuda vajalikuks annus kuni 12...16
mg ööpäevas, jagatuna 3...4 üksikannuseks. Maksimaalne                   ööpäevane annus on 16 mg
triheksüfenidüüli.
Manustamisel koos levodopaga tuleb mõlema ravimi annuseid vähendada. Tavaliselt on sellisel juhul
piisav 3...6 mg triheksüfenidüüli ööpäevas, jagatuna kaheks üksikannuseks.
Ravi lõpetamise või alternatiivse ravi alustamise korral tuleb triheksüfenidüüli annuseid vähendada
järk-järgult. Ravi ei tohi järsult katkestada.

Eakad
Kuna eakad ja arterioskleroosiga patsiendid on ravimi ja selle kõrvaltoimete suhtes tundlikumad, tuleb
neile manustada triheksüfenidüüli väiksemaid annuseid (vt lõik 4.4).

Lapsed
Lastele ei manustata.
4.3 Vastunäidustused

Ülitundlikkus triheksüfenidüüli või tableti abiainete suhtes.
Uriini retentsioon.
Prostata hüpertroofia koos uriini retentsiooniga.
Kinnisenurga glaukoom.
Seedetrakti obstruktsioon.
Tahhüarütmia.
Äge alkoholimürgistus.
Intoksikatsioon psühhotroopsete ravimite, opioidalkaloidide või nende derivaate sisaldavate
ravimitega.
Äge deliirium ja mania.
Tardiivdüskineesia.

4.4 Hoiatused ja ettevaatusabinõud kasutamisel

Ettevaatusega tuleb triheksüfenidüüli manustada südame-veresoonkonna haiguste, hüpertensiooni,
psüühiliste häirete ja maksa- või neerufunktsiooni häiretega patsientidele.

Eriline ettevaatus on vajalik järgmistel juhtudel: haigused, mis võivad viia eluohtlikule tahhükardiale
(nt türeotoksikoos, südamepuudulikkus), myasthenia gravis, eesnäärme hüpertroofia koos täieliku põie
tühjenemisega.

Eakatel patsientidel, eriti üle 60-aastastel, areneb sageli suurenenud tundlikkus seda tüüpi ravimite
toimele, millest tulenevalt on vajalik raviannuste täpne reguleerimine (vt lõik 4.2). Võib ilmneda mälu
halvenemine ja kognitiivsete võimete langus, mis ravi lõpetamisel võivad mööduda.

Arterioskleroosi või esinenud ravim-idiosünkraasiaga patsientidel võib triheksüfenidüül põhjustada
psüühikahäireid, ärrituvust või iiveldust ja oksendamist. Rasketel juhtudel tuleb ravi mõneks päevaks
katkestada ja jätkata väiksemate annustega.

Mõnedel patsientidel võib antipsühhootiliste ravimite pikajalise kasutamise korral või ka pärast ravi
lõpetamist tekkida tardiivdüskineesia.
Parkinsonismivastased ained ei leevenda tardiivse düskineesia sümptomeid ja mõnedel juhtudel
võivad neid isegi süvendada. Siiski esinevad parkinsonism ja tardiivne düskineesia kroonilist
neuroleptilist     ravi     saavatel    patsientidel     tihti  koos     ja    antikolinergiline ravi
triheksüfenidüülvesinikkloriidiga võib mõningaid parkinsonismi sümptomeid leevendada.
Algstaadiumis olev glaukoom võib ägeneda triheksüfenidüülvesinikkloriidi toimel. Triheksüfenidüüli
kasutavatele patsientidele tuleb teostada gonioskoopia ja regulaarne silmasisese rõhu kontroll.
Esmaste haigussümptomite taastumise ja võimaliku antikolinergilise tagasilöögi efekti vältimiseks ei
tohi pikaajalist ravi triheksüfenidüüliga äkiliselt katkestada.
Tuleb silmas pidada, et triheksüfenidüüli võidakse kuritarvitada hallutsinogeense ja euforiseeriva
toime tõttu. Ravimi kuritarvitamise korral ei tohi ravi abstinentsisündroomi vältimiseks äkiliselt
katkestada.

Allergiliste ja teiste ebasoodsate reaktsioonide ärahoidmiseks tuleb triheksüfenidüüliga ravitavad
patsiendid allutada püsivale ja hoolikale pikaajalisele jälgimisele.

CYCLODOL tabletid sisaldavad sahharoosi. Patsiendid, kellel esinevad sellised harvaesinevad
pärilikud haigused nagu fruktoosi talumatus, glükoosi-galaktoosi imendumishäire või sahharoosi-
isomaltaasi puudulikkus, ei tohi seda ravimit kasutada.

4.5 Koostoimed teiste ravimitega ja muud koostoimed
–   Triheksüfenidüüli toime võib tugevneda kasutamisel koos teiste kolinoblokeerivate
    omadustega ravimitega nagu nt amantadiin, disopüramiid, mõned histaminoblokaatorid (nt
    difenhüdramiin, prometasiin, klemastiin), fenotiasiini derivaadid (nt kloorpromasiin), tritsüklilised
    antidepressandid (nt imipramiin, trimipramiin, amitriptüliin), samuti kasutamisel koos
    monoamiinoksüdaasi (MAO) inhibiitoritega (nt moklobemiid). Manustamisel koos nimetatud
    ravimitega suureneb risk selliste kõrvaltoimete tekkeks nagu suukuivus, nägemise hägunemine,
    kõhukinnisus ja uriini retentsioon.
–   Samaaegne düsopiramiidi kasutamine suurendab kõrvaltoimete tekkeriski.
–   Triheksüfenidüül ja parasümpatomimeetikumid toimivad antagonistlikult.
–   Triheksüfenidüüli ja levodopa samaaegsel kasutamisel võib osutuda vajalikuks kas ühe või teise
    ravimi tavaannust vähendada, kuna nende koosmanustamine võib suurendada ravimitest tingitud
    tahtmatute liigutuste esinemise tõenäosust (vt lõik 4.2).
–   Keele alla manustatavate nitraatide toime võib väheneda samaaegsel triheksüfenidüüli
    kasutamisel (suukuivuse tõttu).
–   Soole motoorika pärssimine triheksüfenidüüli poolt võib aeglustada teiste ravimite imendumist.
–   Triheksüfenidüül nõrgendab tsisapriidi, metoklopramiidi ja domperidooni toimet seedetrakti.
–   Triheksüfenidüüli samaaegsel kasutamisel võib tugevneda alkoholi ja teiste kesknärvisüsteemi
    depressantide sedatiivne toime.

4.6 Fertiilsus, rasedus ja imetamine

Triheksüfenidüül läbib platsentaarbarjääri. Loomkatsetest ei ole piisavalt andmeid hindamaks mõju
rasedusele, embrüo/loote arengule, sünnitusele ja/või sünnitusjärgsele arengule (vt lõik 5.3).
Triheksüfenidüüli võib raseduse ajal kasutada ainult pärast võimalike riskide ja oodatava kasu suhte
hoolikat kaalumist.
Triheksüfenidüül eritub rinnapiima. Kui osutub vajalikuks ravi triheksüfenidüüliga jätkata, tuleb
rinnaga toitmine lõpetada.

4.7 Toime reaktsioonikiirusele

Patsiente tuleb hoiatada mitte juhtida sõidukeid või käsitseda mehhanisme kui nad tajuvad nägemise
hägunemist või tähelepanuvõime langust.

4.8 Kõrvaltoimed

Kõrvaltoimed on esitatud MedDRA-organsüsteemi klassides, kasutades MedDRAesinemissageduse
klassifikatsiooni: väga sage (≥1/10); sage (≥1/100 kuni <1/10); aeg-ajalt (≥1/1000 kuni <1/100); harv
(≥1/10 000 kuni <1/1000); väga harv (<1/10 000), teadmata (ei saa hinnata olemasolevate andmete
alusel).

Immuunsüsteemi häired
Aeg-ajalt: ülitundlikkus

Närvisüsteemi häired
Sage: pearinglus, unisus
Väga harv: fotofoobia

Seedetrakti häired
Väga sage: suukuivus, iiveldus
Aeg-ajalt: kõhukinnisus, kõhuvalu
Teadmata: oksendamine

Südame häired
Aeg-ajalt: tahhükardia
Väga harv: bradükardia

Silma kahjustused
Väga sage: ähmane nägemine, akommodatsioonihäired
Harv: müdriaas
Väga harv: kinnisenurga glaukoom (on seotud silmasisese rõhu tõusuga, seetõttu tuleks silmasisest
rõhku regulaarselt jälgida).

Endokriinsüsteemi häired
Harv: higierituse vähenemine

Neerude ja kuseteede häired
Aeg-ajalt: kusepeetus

Psühhiaatrilised häired
Sage: ärevus
Aeg-ajalt: närvilisus, unetus, mälu halvenemine

Triheksüfenidüüli suuremate annuste kasutamisel või eelsoodumusega patsientide ravimisel
(ateroskleroos, kõrge iga või patsiendid, kellel on varem esinenud idiosünkraasia mõne ravimi suhtes)
võivad tekkida segasusseisundid (eriti eakatel), kesk- ja lühimälu halvenemine, eufooria, ärrituvus,
meelepetted, iiveldus või oksendamine (vt lõik 4.4). Sellisel juhul tuleb ravi katkestada. Annuse
vähendamisel või ravi katkestamisel kõrvaltoimed kaovad.

Üldised häired ja manustamiskoha reaktsioonid
Sage: väsimus

On andmeid triheksüfenidüüli kuritarvitamise kohta hallutsinogeense ja euforiseeriva toime tõttu (vt
lõik 4.4).

4.9 Üleannustamine

Triheksüfenidüüli suured annused põhjustavad parasümpaatilise närvisüsteemi postganglionaarsete
lõpmete halvatust, mürgistuspilt vastab põhimõtteliselt atropiini mürgistusele (müdriaas, kuivad
limaskestad, tahhükardia, soole- ja sapiteede atoonia, palavik jne). Samuti põhjustab triheksüfenidüül
kesknärvisüsteemi häireid (ärrituvus, teadvushäired, derealisatsioon ja teised psüühikahäired).
Rasketel juhtudel võib tekkida kooma ja hingamiskeskuse halvatus.
Üleannustamise ravi
Spetsiifiline antidoot puudub. Ravi on sümptomaatiline. Võib teha maoloputust ja manustada
aktiivsütt ravimi imendumise vähendamiseks. Südame komplikatsioonide ravis on edukalt kasutatud
naatriumbikarbonaati või -laktaati. Krampide puhul võib manustada diasepaami, deliiriumi puhul
füsostigmiini. Võib manustada atropiini antagoniste.
Hemodialüüs ja hemoperfusioon on näidustatud ainult esimestel mürgistusejärgsetel tundidel.


5. FARMAKOLOOGILISED OMADUSED

5.1 Farmakodünaamilised omadused
Farmakoterapeutiline grupp: parkinsonismivastased ained, antikolinergilised ained.
ATC code: N04AA01

Triheksüfenidüülvesinikkloriid on sünteetiline m-kolinoretseptorite blokaator, mis avaldab ka nõrka n-
kolinoblokeerivat toimet; omab samuti antispastilist toimet silelihastele.
Triheksüfenidüül vähendab parkinsonismile iseloomulikku treemorit, lihasrigiidsust ja bradükineesiat.
Toimemehhanism seisneb konkurentsis atsetüülkoliiniga postsünaptilisel membraanil.

5.2 Farmakokineetilised andmed

Triheksüfenidüülvesinikkloriid imendub seedetraktist kiiresti ja täielikult. Suu kaudu manustamisel
saabub toime 1 tunni jooksul ja maksimumtase säilib 2...3 tundi.. Toime kestus on 6...12 tundi. Ravimi
poolväärtusaeg on 5...10 tundi. Triheksüfenidüülvesinikkloriid hüdrolüüsub kudede mittespetsiifiliste
esteraaside toimel alkoholideks ja orgaanilisteks hapeteks.
Suure lipotroopsuse tõttu läbib triheksüfenidüülvesinikkloriid hästi hematoentsefaal- ja
platsentaarbarjääri. Väike osa triheksüfenidüülvesinikkloriidi eritub muutumatult neerude kaudu.

5.3 Prekliinilised ohutusandmed

Ägeda mürgistuse sümptomid on kirjeldatud lõigus 4.9.
Eksperimentaalsed uuringud on näidanud, et triheksüfenidüülvesinikkloriidi korduv manustamine
põhjustab kõrvaltoimete esinemissageduse tõusu.
Uuringuid triheksüfenidüülvesinikkloriidi võimaliku teratogeense, embrüotoksilise ja kartsinogeense
toime selgitamiseks ei ole läbi viidud.
Triheksüfenidüülvesinikkloriid ei oma mutageeset toimet.


6. FARMATSEUTILISED ANDMED

6.1 Abiainete loetelu

Sahharoos
Kartulitärklis
Mikrokristalne tselluloos
Kaltsiumstearaat

6.2 Sobimatus

Ei ole kohaldatav.

6.3 Kõlblikkusaeg

5 aastat.

6.4 Säilitamise eritingimused

Hoida temperatuuril kuni 25 °C
Hoida originaalpakendis valguse eest kaitstud kohas.

6.5 Pakendi iseloomustus ja sisu

25 tabletti alumiiniumfooliumist ja PVC-kilest blisterpakendis.
2 blisterpakendit kartongkarbis.

6.6 Erihoiatused ravimi hävitamiseks ja käsitlemiseks

Erinõuded puuduvad.
7. MÜÜGILOA HOIDJA NIMI JA AADRESS

AS Grindeks.
Krustpils 53, Rīga, LV-1057 Läti.
Tel.: +371 67083205
Faks: +371 67083505
E-mail: grindeks@grindeks.lv


8. MÜÜGILOA NUMBER

156296


9. ESMASE MÜÜGILOA VÄLJASTAMISE /MÜÜGILOA UUENDAMISE KUUPÄEV

19.10.2001/13.12.2011


10. TEKSTI LÄBIVAATAMISE KUUPÄEV

05, 2011
Ravimiametis kinnitatud detsembris 2011