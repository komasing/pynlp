RAVIMI OMADUSTE KOKKUVÕTE


1.    RAVIMPREPARAADI NIMETUS

GYNO-PEVARYL, 50 mg vaginaalsuposiidid
GYNO-PEVARYL, 150 mg vaginaalsuposiidid


2.    KVALITATIIVNE JA KVANTITATIIVNE KOOSTIS

Üks GYNO-PEVARYL 50 mg vaginaalsuposiit sisaldab 50 mg ekonasoolnitraati.
Üks GYNO-PEVARYL 150 mg vaginaalsuposiit sisaldab 150 mg ekonasoolnitraati.
INN. Econazolum

Abiainete täielik loetelu vt lõik 6.1.


3.    RAVIMVORM

Vaginaalsuposiit.

Valged kuni valkjad torpeedokujulised vaginaalsuposiidid.


4.    KLIINILISED ANDMED

4.1   Näidustused

Ekonasoolile tundlike seente poolt põhjustatud tupe seeninfektsioonid.

4.2   Annustamine ja manustamisviis

Vaginaalne ravi preparaadiga GYNO-PEVARYL 50 mg: sügavale tuppe viiakse 1 vaginaalsuposiit
(soovitavalt lamavas asendis) vähemalt 14 järjestikusel õhtul enne magamaheitmist. Ravi tuleb jätkata
ka siis, kui subjektiivsed sümptomid (sügelus, voolus) on taandunud, vastasel korral võivad
haigussümptomid taastekkida.

Vaginaalne ravi preparaadiga GYNO-PEVARYL 150 mg, 3-päevane ravikuur: sügavale tuppe viiakse
1 vaginaalsuposiit (soovitavalt lamavas asendis) 3 järjestikusel õhtul enne magamaheitmist.
Sümptomite taastekke korral või kui ravi järgselt 1 nädala möödudes võetud külvi vastus on
positiivne, tuleb teha veel üks ravikuur.
GYNO-PEVARYL 150 mg ei soovitata alla 16-aastastele toimeaine suure sisalduse tõttu.

Soovitatav on iga päev vahetada aluspesu ja käterätte.
GYNO-PEVARYL ei määri aluspesu.

Samaaegselt on vajalik ka seksuaalpartneri ravi.

Eakad
GYNO-PEVARYL kasutamise kohta eakatel (≥65-aastastel) on andmed ebapiisavad.

4.3   Vastunäidustused

GYNO-PEVARYL on vastunäidustatud ülitundlikkuse korral imidasooli derivaatide või ravimi
ükskõik millise abiaine suhtes.
4.4   Hoiatused ja ettevaatusabinõud kasutamisel

Samaaegselt diafragma või latekskondoomide ja GYNO-PEVARYL’i kasutamist tuleb vältida, kuna
see võib kahjustada diafragma pinda ja vähendada kondoomide vastupidavust. Väheneb ka GYNO-
PEVARYL’i ravitoime. Lokaalne vaginaalne ravi võib inaktiveerida ka spermitsiidseid kontratseptiive
ning seda meetodit kasutavad patsiendid peavad konsulteerima arstiga.

Ravi GYNO-PEVARYL’iga ei tohi läbi viia samaaegselt teiste välissuguelunditele lokaalselt
manustatavate ravimitega.

Ravi käigus tekkivad tugevad lokaalsed ärritusnähud viitavad ülitundlikkusele ravimi suhtes, mille
korral tuleb ravi GYNO-PEVARYL’iga ära jätta.

Neil patsientidel, kes on allergilised imidasoolide suhtes, võib esineda ülitundlikkust ka
ekonasoolnitraadi suhtes.

Pikemaajalise ravimi kasutamise korral on võimalik resistentsete seente ja bakterite vohamine.
Superinfentsioonide tekkimisel tuleb ravi GYNO-PEVARYL’iga katkestada ja alustada mõne
sobivama ravimi kasutamist.

4.5   Koostoimed teiste ravimitega ja muud koostoimed

Tuginedes ekonasooli sarnasusele teiste imidasooli sisaldavate ainetega, võib esineda konkureeriv
vastastikune toime ainetega, mille metabolism toimub CYP3A4/2C9 vahendusel. Vastavaid uuringuid
läbi viidud ei ole. Seoses sellega, et vaginaalse manustamise korral on süsteemne imendumine
piiratud, ei esine tõenäoliselt kliiniliselt olulisi koostoimeid. Ettevaatlik tuleb olla nendel patsientidel,
kes tarvitavad suukaudseid antikoagulante nagu varfariini ja atsenokumarooli, jälgida tuleb
antikoagulatiivset toimet.

4.6   Fertiilsus, rasedus ja imetamine

Rasedus
Loomkatsetes ei ole ekonasoolil teratogeenset toimet ilmnenud. Esinenud on embrüotoksiline toime,
kui ravimit manustati suu kaudu suurtes annustes (vt lõik 5.3). Selle tähendus inimesel ei ole teada.

Vaginaalse imendumise tõttu tohib ekonasooli raseduse I trimestril kasutada ainult juhul, kui raviarst
peab seda patsiendi jaoks hädavajalikuks. Raseduse teisel ja kolmandal trimestril tohib GYNO-
PEVARYL’i kasutada juhul kui oodatav kasu ületab võimaliku ohu lootele. Vaginaalne manustamine
inimesel ei ole põhjustanud ebasoodsat toimet fertiilsusele.

Imetamine
Suukaudsel manustamisel imendusid ekonasool ja tema metaboliidid imetavate rottide rinnapiima ja
neid aineid leiti rinnaga toidetud poegade organismist. Ei ole teada, kas vaginaalselt manustatav
ekonasool imendub rinnapiima. Seetõttu tuleb imetamise ajal GYNO-PEVARYL’i vajadusel kasutada
ettevaatusega.

4.7   Toime reaktsioonikiirusele

Ravim ei oma toimet autojuhtimise ja masinate käsitsemise võimele.

4.8   Kõrvaltoimed

Kõige sagedamini kirjeldatud kõrvalnähtudeks kliinilistes uuringutes olid manustamiskoha
reaktsioonid, nagu põletustunne ja kõrvetus, sügelus ja erüteem.

Turustamisjärgse kogemuse alusel on esinenud ka järgmisi kõrvaltoimeid:
Naha ja nahaaluskoe kahjustused: üldised häired ja manustamiskoha reaktsioonid (väga harv, alla 10
000): paiksed reaktsioonid manustamiskohal (nahal ja limaskestadel), nagu erüteem, lööve,
põletustunne ja sügelus.
Üksikud teatised paiksetest allergilistest reaktsioonidest. Üksikud teatised generaliseerunud paiksetest
reaktsioonidest, sealhulgas angiödeem ja nõgestõbi.

4.9   Üleannustamine

Üleannustamise juhte ei ole esinenud. Kui ravim kogemata alla neelata, võib esineda iiveldust,
oksendamist ja kõhulahtisust. Vajadusel sümptomaatiline ravi.


5.    FARMAKOLOOGILISED OMADUSED

5.1   Farmakodünaamilised omadused

Farmakoterapeutiline grupp: imidasooli derivaadid, ATC-kood: G01AF05

Ekonasool on laiaspektriline fungistaatilise toimega imidasooli derivaat. Ekonasoolil on tõestatud
toime järgmiste vulvovaginaalsete seente vastu: Candida albicans, Candida glabrata jt Candida
alaliigid. Toimib dermatofüütidesse, samuti avaldab toimet teatavate grampositiivsete bakterite suhtes.
Toimemehhanism: ekonasool seondub valikuliselt seente tsütokroom P-450-ga ning pärsib
ergosterooli biosünteesi, häirides rakuseina sünteesi. Seeneraku permeaablus suureneb. Tsütoplasma
subtsellulaarsed membraanid kahjustuvad. Toimimise koht on kõige tõenäolisemalt küllastumata
rasvhapete atsüülosa fosfolipiidmembraanil.
Resistentsus: resistentseid tüvesid esineb harva; resistentsete tüvede esinemissagedust ei ole
täheldatud.

5.2   Farmakokineetilised omadused

Süsteemne imendumine pärast korduvat manustamist tervele tupelimaskestale on minimaalne.
Ekonasooli ja/või metaboliitide maksimaalne kontsentratsioon plasmas või seerumis ilmneb 1...2
päeva pärast manustamist ja on 50 mg vaginaalsuposiidi puhul 15 ng/ml ning 150 mg
vaginaalsuposiidi puhul 65 ng/ml. Ekonasooli annusest imendub 50 ja 150 mg vaginaalsuposiidi puhul
5%.

Ekonasool ja selle metaboliidid on süsteemses ringes ulatuslikult (üle 98%) seotud plasmavalkudega.
Ekonasool metaboliseerub ulatuslikult oksüdatsiooni, deamiinimise ja/või O-dealküülimise kaudu.
Metaboliidid erituvad kas neerude või soole kaudu.

5.3   Prekliinilised ohutusandmed

Ekonasooli on ulatuslikult uuritud prekliinilistes ohutusuuringutes. Akuutse toksilisuse uuringud
kinnitavad ravimi ohutust. Suurte annustega (50 mg/ kg/ päevas) läbi viidud (sub)kroonilistes
toksilisuse uuringutes ilmnes minimaalne mööduv maksakahjustus.

Reproduktiivsusuuringud ekonasooliga ei ole näidanud mingit toimet fertiilsusele, samuti ei esinenud
teratogeensust. Madalat neonataalset elulemust ja loote toksilisust seostati ainult sellega, et ravim
avaldas toksilist toimet emasorganismile. Olulisi paikseid toksilisuse nähte, fototoksilisust, paikseid
naha ärritusnähte, vaginaalseid ärritusnähte ega ülitundlikkust ei täheldatud.
Erinevate uurimismeetodite puhul ei ilmnenud mingeid genotoksilisi toimeid (kromosoomide
struktuurilisi kõrvalekaldeid). Arvestades ravimi manustamisviisi (sealhulgas ekonasooli vähest
süsteemset imendumist) ja hinnates prekliinilisi ohutusandmeid, on esitatud tulemused kliiniliselt
väheolulised.
Seoses sellega, et ravi ekonasooliga on lühiaegne ja ravim ei oma kasvajate teket või kasvu
soodustavat genotoksilist potentsiaali, pole kartsinogeensuse uuringuid läbi viidud.
Prekliinilised ohutusuuringud on viidud läbi palju suuremates annustes kui maksimaalsed inimesel
kasutatavad annused ja esinenud nähud ei oma kliinilist tähendust.


6.    FARMATSEUTILISED ANDMED

6.1   Abiainete loetelu

Searasv.

6.2    Sobimatus

Ei ole kohaldatav.

6.3   Kõlblikkusaeg

3 aastat.

6.4   Säilitamise eritingimused

Hoida temperatuuril kuni 30°C.

6.5   Pakendi iseloomustus ja sisu

GYNO-PEVARYL vaginaalsuposiidid on saadaval PE/PVC blisterribades.
GYNO-PEVARYL, 50 mg vaginaalsuposiidid: üks karp sisaldab 15 vaginaalsuposiiti.
GYNO-PEVARYL, 150 mg vaginaalsuposiidid: üks karp sisaldab 3 vaginaalsuposiiti.

6.6    Erihoiatused ravimi hävitamiseks ja käsitlemiseks

Erinõuded puuduvad.


7.    MÜÜGILOA HOIDJA

UAB „Johnson & Johnson“
Geležinio Vilko g. 18A
LT-08104 Vilnius
Leedu


8.    MÜÜGILOA NUMBRID

GYNO-PEVARYL, 50 mg vaginaalsuposiidid: 320600
GYNO-PEVARYL, 150 mg vaginaalsuposiidid: 280199


9.    ESMASE MÜÜGILOA VÄLJASTAMISE / MÜÜGILOA UUENDAMISE KUUPÄEV

GYNO-PEVARYL, 50 mg vaginaalsuposiidid: 23.08.2000/28.02.2011
GYNO-PEVARYL, 150 mg vaginaalsuposiidid: 28.10.1999/28.02.2011


10.   TEKSTI LÄBIVAATAMISE KUUPÄEV

Ravimiametis kinnitatud veebruaris 2011