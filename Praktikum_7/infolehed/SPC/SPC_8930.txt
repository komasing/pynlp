RAVIMI OMADUSTE KOKKUVÕTE


1.      RAVIMPREPARAADI NIMETUS

Nootropil, 800 mg õhukese polümeerikattega tabletid
Nootropil, 1200 mg õhukese polümeerikattega tabletid
Nootropil, 333 mg/ml suukaudne lahus
Nootropil, 200 mg/ml infusioonilahus


2.      KVALITATIIVNE JA KVANTITATIIVNE KOOSTIS

Iga Nootropil 800 mg tablett sisaldab 800 mg piratsetaami.
Iga Nootropil 1200 mg tablett sisaldab 1200 mg piratsetaami.
Iga ml Nootropil suukaudset lahust sisaldab 333 mg piratsetaami.
Iga ml Nootropil infusioonilahust sisaldab 200 mg piratsetaami.
        60 ml infusioonilahust sisaldab 12 g piratsetaami.
INN. Piracetamum

Abiainete täielik loetelu vt lõik 6.1.


3.      RAVIMVORM

Nootropil 800 mg ja 1200 mg õhukese polümeerikattega tablett: valge piklik poolitusjoone ja
märgistusega N/N õhukese polümeerikattega tablett.
Nootropil 333 mg/ml suukaudne lahus: selge värvitu lahus.
Nootropil 200 mg/ml infusioonilahus: selge värvitu lahus.


4.      KLIINILISED ANDMED

4.1     Näidustused

Täiendava ravimina kortikaalse müokloonuse korral.

4.2    Annustamine ja manustamisviis
Suukaudsel manustamisel ei sõltu ravimi võtmine söögiaegadest. Tablett võtta sisse vedelikuga.
Ööpäevane annus on soovitatav jagada 2...4 manustamiskorrale.
Kui ravimit on vaja manustada parenteraalselt (neelamisraskused, teadvusetus), on soovitatav kasutada
samasuguseid annuseid.
Päevase annuse veeniinfusioon peab kestma 24 tundi.

Kortikaalse müokloonuse ravi
Ravi tuleks alustada annuses 7,2 g ööpäevas, suurendades annust 4,8 g võrra ööpäevas iga 3 või 4 päeva
järel, kuni maksimaalselt 24 grammini ööpäevas, manustades ravimit 2 või 3 korda päevas. Teisi
antimüokloonilisi ravimeid tuleks edasi manustada samas annuses. Olenevalt saavutatud kliinilisest
tulemusest tuleks teiste ravimite annust võimalusel vähendada.
Ravi piratsetaamiga peaks jätkuma, kuni püsib esialgne tserebraalne patoloogia. Ägeda haigusjuhtumiga
patsientidel võib aja jooksul toimuda iseeneslik areng paranemise suunas ja iga 6 kuu järel peaks
proovima annust vähendada või ravi lõpetada. Selleks tuleks piratsetaami annust vähendada 1,2 g võrra
iga kahe päeva järel (iga kolme või nelja päeva järel Lance ja Adamsi sündroomi korral, et vältida uut
retsidiivi või võõrutuskrampe).
Piratsetaami ohutust ja efektiivsust müokloonia ravis lastel ei ole hinnatud.
Annuse kohandamine eakatel patsientidel
Vanemaealistel, kellel on häiritud neerufunktsioon, tuleb kasutada individuaalselt kohandatud annust (vt
lõik Annuse kohandamine neerufunktsiooni kahjustusega patsientidel). Pikemaajalise ravi korral eakatel
patsientidel tuleb kontrollida regulaarselt kreatiniini kliirensit, et vajadusel kohandada annust.

Annuse kohandamine neerufunktsiooni kahjustusega patsientidel
Ööpäevane annus sõltub neerufunktsioonist. Kohandada annust vastavalt järgnevale tabelile. Tabeli
kasutamiseks tuleb arvestada patsientide kreatiniini kliirensit (CLcr) ml/min seerumi kreatiniini (mg/dl)
järgi, kasutades järgnevat valemit:
CLcr= [140 – vanus (aastates)] x kaal (kg) (x 0,85 naistel)
         72 x seerumi kreatiniin (mg/dl)

 Grupp                        Kreatiniini kliirens     Annused ja sagedus
                                    (ml/min)
 Normaalne                  >80                        Tavaline annus jagatuna 2...4 annuseks
 Kerge                      50...79                    2/3 tavaannusest, 2 või 3 annusena
 Keskmine                   30...49                    1/3 tavaannusest, 2 annusena
 Raske                      <30                        1/6 tavaannusest ühekordse annusena
 Terminaalne                –                          Vastunäidustatud
 neeruhaigus

Annuse kohandamine maksafunktsiooni kahjustusega patsientidel
Ainult maksafunktsiooni kahjustuse korral ei ole vaja annuseid korrigeerida. Maksafunktsiooni ja
neerufunktsiooni kahjustusega patsientidel on vajalik annuse kohandamine (vt lõik Annuse kohandamine
neerufunktsiooni kahjustusega patsientidel).

4.3      Vastunäidustused

Ülitundlikkus piratsetaami, teiste pürrolidooni derivaatide või ravimi ükskõik millise abiaine suhtes.
Vastunäidustatud aju hemorraagiaga ja terminaalse neeru haigusega patsientidel.
Piratsetaami ei tohi kasutada patsientidel, kellel on Huntingtoni tõbi.

4.4      Hoiatused ja ettevaatusabinõud kasutamisel

Toime trombotsüütide agregatsioonile
Piratsetaami toime tõttu trombotsüütide agregatsioonile (vt lõik 5.1) tuleb olla ettevaatlik patsientide
puhul, kellel on raske hemorraagia, oht verejooksule (nt gastrointestinaalne haavand), häiritud hemostaas,
anamneesis tserebro-vaskulaarne atakk ja kellel on planeeritud suur operatsioon (k.a stomatoloogiline
operatsioon) ning kes kasutavad antikoagulante või trombotsüütide agregatsiooni inhibeerivaid ravimeid
(s.h väikeses annuses aspiriin).

Neerupuudulikkus
Piratsetaam eritub neerude kaudu ning seda tuleb arvesse võtta neerufunktsiooni puudulikkuse korral (vt
lõik 4.2).

Eakad
Pikaajalise ravi korral vanemaealistel tuleb regulaarselt kontrollida kreatiniini kliirensit ja kohandada
annuseid vastavalt vajadusele (vt lõik 4.2).

Ravi lõpetamine
Müokloonusega patsientidel tuleb vältida ravi järsku lõpetamist, kuna see võib esile kutsuda äkilist
retsidiivi või võõrutuskrampe.
Hoiatused abiainete kohta:

Nootropil 800 mg ja 1200 mg õhukese polümeerikattega tabletid:
Naatrium: ravim sisaldab umbes 2 mmol (ehk umbes 46 mg) naatriumi 24 g piratsetaami kohta. Sellega
tuleb arvestada kontrollitud naatriumisisaldusega dieedil olevate patsientide puhul.

Nootropil 333 mg/ml suukaudne lahus:
Naatrium: ravim sisaldab umbes 1 mmol (ehk umbes 23 mg) naatriumi 24 g piratsetaami kohta. Sellega
tuleb arvestada kontrollitud naatriumisisaldusega dieedil olevate patsientide puhul.
Glütserool: võib tekitada peavalu, maoärritusnähte ja kõhulahtisust.
Metüülparahüdroksübensoaat ja propüülparahüdroksübensoaat: võivad tekitada allergilisi reaktsioone (ka
hilistüüpi).

Nootropil 200 mg/ml infusioonilahus:
Naatrium: ravim sisaldab umbes 19 mmol (ehk umbes 445 mg) naatriumi 24 g piratsetaami kohta. Sellega
tuleb arvestada kontrollitud naatriumisisaldusega dieedil olevate patsientide puhul.

4.5     Koostoimed teiste ravimitega ja muud koostoimed

Farmakokineetilised koostoimed
Piratsetaami farmakokineetikat mõjutavate koostoimete tõenäosus on madal, kuna umbes 90%
piratsetaami annusest eritub muutumatul kujul uriiniga.

Piratsetaam ei inhibeeri in vitro inimese maksa tsütokroomi P450 isovorme CYP 1A2, 2B6, 2C8, 2C9,
2C19, 2D6, 2E1 ja 4A9/11 kontsentratsioonis 142, 426 ja 1422 µg/ml.

CYP 2A6 (21%) ja 3A4/5 (11%) minimaalne inhibeeriv toime on leitud kontsentratsiooni 1422 µg/ml
juures. Nende kahe CYP isovormi Ki väärtused on ilmselt suuremad kontsentratsiooni juures üle
1422 µg/ml. Seetõttu on piratsetaami metaboolne koostoime teiste ravimitega ebatõenäoline.

Kilpnäärme hormoonid
On teatatud juhtumist, kui samaaegsel kilpnäärme hormoonide (T3+T4) ekstrakti kasutamisel täheldati
segasust, ärrituvust ja unehäireid.

Atsenokumarool
Ühes avaldatud ühepoolse pimemenetlusega uuringus, milles osalesid retsidiveeruva raske
veenitromboosiga patsiendid, ei mõjutanud 9,6 g/ööpäevas piratsetaami atsenokumarooli annuse suurust,
mis on vajalikud INR jõudmiseks vahemikku 2,5 kuni 3,5; kuid võrreldes ainult atsenokumarooli
kasutamisega vähendas piratsetaami lisamine annuses 9,6 g/ööpäevas oluliselt trombotsüütide
agregatsiooni, β-tromboglobuliini vabanemist, fibrinogeeni ja von Willebrandi faktorite (VIII : C; VIII :
vW : Ag; VIII : vW : RCo) sisaldust ning täisvere ja plasma viskoossust.

Epilepsiaravimid
Piratsetaam annuses 20 g/ööpäevas enam kui 4 nädala jooksul ei muutnud epilepsiaravimite
(karbamasepiin, fenütoiin, fenobarbitoon, valproaat) sisaldust seerumis patsientidel, kes said ravi
stabiilses annuses.

Alkohol
Alkoholi samaaegne manustamine ei mõjutanud piratsetaami sisaldust seerumis ja alkoholi sisaldusele ei
avaldanud mõju suu kaudu manustatud piratsetaam annuses 1,6 g.

4.6     Rasedus ja imetamine

Rasedus
Piratsetaami kasutamise kohta rasedatel ei ole piisavalt andmeid. Loomkatsetes ei ole tõestatud otsest või
kaudset kahjustavat toimet rasedusele, embrüonaalsele/üsasisesele arengule, sünnitusele või postnataalsele
arengule (vt lõik 5.3).
Piratsetaam läbib platsentaarbarjääri. Ravimi sisaldus looteveres on umbes 70...90% ravimi sisaldusest
ema veres. Piratsetaami ei tohi kasutada raseduse ajal, välja arvatud juhul, kui see on hädavajalik.

Imetamine
Piratsetaam eritub rinnapiima. Piratsetaami ei tohi kasutada rinnaga toitmise ajal või tuleb rinnaga
toitmine katkestada piratsetaam-ravi ajaks. Rinnaga toitmise või piratsetaam-ravi katkestamine tuleb
otsustada arvestades imetamise kasu lapsele ja ravist saadavat kasu naisele.

4.7     Toime reaktsioonikiirusele

Patsient peab arvesse võtma, et ravimil võivad esineda kõrvaltoimed, mis võivad mõjutada autojuhtimise
ja masinate käsitsemise võimet.

4.8     Kõrvaltoimed

a. Ohutusalane kokkuvõte
Topeltpimeda menetlusega platseeboga kontrollitud kliinilised või farmakokliinilised uuringud, mille
kohta on olemas kvantifitseeritud ohutusandmed (eraldati UCB dokumentide andmebaasist 1997. a
juunis), hõlmavad üle 3000 isiku, kes said piratsetaami sõltumata näidustusest, ravimvormist, ööpäevasest
annusest ja populatsiooninäitajatest.

b. Kõrvaltoimete loetelu tabelina
Järgnevas tabelis on loetletud organsüsteemi klasside ja esinemissageduse kaupa kliinilistes uuringutes ja
turustamisjärgselt täheldatud kõrvaltoimed. Kõrvaltoimete esinemissagedus on määratletud järgmiselt:
väga sage (≥1/10); sage (≥1/100 kuni <1/10); aeg-ajalt (≥1/1000 kuni <1/100); harv (≥1/10 000 kuni
<1/1000); väga harv (<1/10 000); teadmata (ei saa hinnata olemasolevate andmete alusel).
Turustamisjärgsed andmed on ebapiisavad andmaks hinnangut nende esinemissagedusele ravitavas
populatsioonis.

Vere ja lümfisüsteemi häired
Teadmata: hemorraagiline häire

Immuunsüsteemi häired
Teadmata: anafülaktiline reaktsioon, ülitundlikkus

Psühhiaatrilised häired
Sage: närvilisus
Aeg-ajalt: depressioon
Teadmata: ärritus, rahutus, segasus, hallutsinatsioonid

Närvisüsteemi häired
Sage: hüperkineesia
Aeg-ajalt: somnolentsus
Teadmata: ataksia, tasakaaluhäired, epilepsia süvenemine, peavalu, insomnia

Kõrva ja labürindi kahjustused
Teadmata: vertiigo

Vaskulaarsed häired
Harv: tromboflebiit (ainult süstitava ravimvormi korral), hüpotensioon (ainult süstitava ravimvormi
korral)

Seedetrakti häired
Teadmata: kõhuvalu, ülakõhuvalu, kõhulahtisus, iiveldus, oksendamine

Naha ja nahaaluskoe kahjustused
Teadmata: angioneurootiline ödeem, dermatiit, punetus, urtikaaria

Üldised häired ja manustamiskoha reaktsioonid
Aeg-ajalt: asteenia
Harv: valu süstekohal (ainult süstitava ravimvormi korral), püreksia (ainult süstitava ravimvormi
korral)

Uuringud
Sage: kaalutõus

4.9     Üleannustamine

Sümptomid
Ei ole registreeritud ühtegi ülalloetlemata kõrvaltoimet, mis oleks seotud piratsetaami üleannustamisega.
Suurim manustatud annus, millest on teatatud, oli 75 g piratsetaami suukaudselt ja mille korral esines
patsiendil verine diarröa kõhuvaluga, mis oli suure tõenäosusega tingitud väga suurest sorbitooli annusest
manustatud ravimvormis.

Üleannustamise ravi
Ägeda ja olulise üleannustamise korral on vajalik mao tühjendamine kas maoloputuse või oksendamise
esilekutsumise abil, piratsetaamil puudub spetsiifiline antidoot.
Üleannustamise ravi on peamiselt sümptomaatiline, kuhu võib kuuluda ka hemodialüüs. Piratsetaam on
dialüüsitav 50...60% ulatuses.


5.      FARMAKOLOOGILISED OMADUSED

5.1     Farmakodünaamilised omadused

Farmakoterapeutiline grupp: Nootroopikumid, ATC-kood: N06BX03
Piratsetaam on pürrolidoon (2-okso-1-pürrolidiin-atsetamiid), gamma-aminovõihappe (GABA) tsükliline
derivaat.
Olemasolevate andmete põhjal saab oletada, et piratsetaami peamine toimemehhanism ei ole raku- ega
organspetsiifiline. Piratsetaam seondub annusest sõltuval viisil rakumembraanimudelites fosfolipiidide
polaarse osaga, indutseerides membraani lamellaarse struktuuri taastumist, mida iseloomustab mobiilsete
ravimi-fosfolipiidi komplekside teke. Selle tulemusena muutub rakumembraan tõenäoliselt stabiilsemaks,
võimaldades membraanil ja transmembraansetel proteiinidel säilitada või taastada kolmemõõtmelist
struktuuri või pakkida ennast kokku, mis on nende funktsioneerimiseks esmase tähtsusega. Piratsetaam
toimib nii neuronitesse kui veresoontesse.

Toime neuronitesse
Loomadel tugevdab piratsetaam erinevaid neurotransmissiooni liike, peamiselt tänu retseptorite tiheduse
ja aktiivsuse postsünaptilisele moduleerimisele.

Toime veresoontesse
Piratsetaami hemoreoloogiline toime trombotsüütidesse, erütrotsüütidesse ja veresoonte seintesse avaldub
läbi erütrotsüütide deformeeritavuse suurendamise ja trombotsüütide agregatsiooni, erütrotsüütide
veresoonte seintele adheseerumise ja kapillaarse vasospasmi vähendamise.

Toime punalibledele
Sirprakulise aneemia korral parandab piratsetaam erütrotsüütide membraanide deformeeruvust, vähendab
vere viskoossust ja hoiab ära trombide tekkimist.
Toime trombotsüütidele
Tervete vabatahtlikega ja Raynaud’ sündroomiga patsientidega tehtud avatud uuringutes seostati
piratsetaami annuse suurendamist kuni 12 g-ni annusest sõltuva trombotsüütide funktsiooni vähenemisega
võrreldes ravieelsete väärtustega (ADP-ga indutseeritud agregatsioonitest, kollageeni, epinefriini ja βTG
vabanemine), kusjuures trombotsüütide hulk oluliselt ei muutunud. Nendes uuringutes pikendas
piratsetaam veritsusaega.

Toime veresoontele
Loomkatsetes inhibeeris piratsetaam vasospasmi ja omas erinevate spasmogeensete ainete suhtes
vastupidist toimet. Piratsetaamil puudus täielikult vasodilateeriv toime ja ta ei indutseerinud „vargus”-
fenomeni, ei „low-reflow” ega „no-reflow” fenomeni ega hüpotensiivset toimet. Tervetel vabatahtlikel
vähendas piratsetaam erütrotsüütide adhesiooni veresoonte endoteeli külge ja avaldas ka otsest
stimuleerivat toimet prostatsükliinide sünteesile kahjustumata endoteelis.

Toime hüübimisfaktoritele
Tervetel vabatahtlikel vähendas piratsetaam annuses 9,6 g fibrinogeeni ja von Willebrandi faktorite (VIII :
C; VIII R :AG; VIII R : vW) sisaldust 30 kuni 40% ja pikendas veritsusaega võrreldes ravieelsega. Nii
primaarse kui sekundaarse Raynaud' sündroomiga patsientidel vähendas piratsetaam annuses 8 g
ööpäevas manustatuna 6 kuu vältel võrreldes ravieelsega fibrinogeeni ja von Willebrandi faktorite (VIII :
C; VIII R :AG; VIII R : vW (RCF)) sisaldust 30 kuni 40%, vähendas plasma viskoossust ja pikendas
veritsusaega. Teises tervete vabatahtlikega tehtud uuringus ei täheldatud statistiliselt olulisi erinevusi
piratsetaami (kuni 12 g kaks korda päevas) ja platseebot saanute hüübimisnäitajate ja veritsusaegade osas.

5.2     Farmakokineetilised omadused

Piratsetaami farmakokineetiline profiil on lineaarne ja ajast sõltumatu, ja indiviididevaheline varieeruvus
on suure annustevahemiku puhul väike. See on vastavuses piratsetaami hea permeaabluse, hea
lahustuvuse ja vähese metaboliseerumisega. Piratsetaami poolväärtusaeg plasmas on 5 tundi. See on
ühesugune tervete vabatahtlike ja patsientide puhul. See on pikenenud eakatel (peamiselt seoses renaalse
kliirensi vähenemisega) ja neerukahjustusega patsientidel. Tasakaalukontsentratsioon vereplasmas
saavutatakse 3-päevase manustamise jooksul.

Imendumine
Suukaudse manustamise järgselt imendub piratsetaam kiiresti ja ulatuslikult. Maksimaalne
plasmakontsentratsioon saavutatakse tühja kõhuga isikutel umbes üks tund pärast manustamist.
Piratsetaami suukaudsete vormide absoluutne biosaadavus on peaaegu 100%. Toit ei mõjuta piratsetaami
imendumise ulatust, aga see vähendab Cmax-i 17% ja pikendab Tmax-i 1 kuni 1,5 tunnini. Ühekordse 3,2 g
suukaudse annuse manustamise ja korduva manustamise (3,2 g kolm korda päevas) maksimaalsed
kontsentratsioonid on vastavalt 84 µg/ml ja 115 µg/ml.

Jaotumine
Piratsetaam ei seondu plasmavalkudega ja selle jaotusruumala on ligikaudu 0,6 l/kg. Pärast veenisisest
manustamist on piratsetaami leitud liikvorist, mis näitab, et see läbib hematoentsefaalbarjääri. Liikvoris
saavutati Tmax umbes 5 tunniga pärast manustamist ja poolväärtusaeg oli umbes 8,5 tundi. Loomade ajus
saavutati piratsetaami kõrgeimad kontsentratsioonid ajukoores (frontaal-, parietaal- ja kuklasagaras),
väikeaju koores ja basaalganglionides. Piratsetaam jaotub kõigisse kudedesse, v.a rasvkude, läbib
platsentaarbarjääri ja tungib läbi isoleeritud erütrotsüütide membraanist.

Biotransformatsioon
Teadaolevalt ei metaboliseeri inimorganism piratsetaami. Metabolismi puudumist toetavad pikk
poolväärtusaeg plasmas anuuriliste patsientide puhul ja toimeaine suuremahuline tuvastatavus uriinis.

Eliminatsioon
Piratsetaami poolväärtusaeg täiskasvanutel on nii veenisisese kui suukaudse manustamise järgselt umbes
5 tundi. Organismi totaalne kliirens on 80...90 ml/min. Eritumine toimub peamiselt uriini kaudu, mis
moodustab 80 kuni 100% annusest. Piratsetaam eritub glomerulaarfiltratsiooni teel.

Lineaarsus
Annuste vahemikus 0,8 kuni 12 g on piratsetaami farmakokineetika lineaarne.
Farmakokineetilised näitajad, nagu poolväärtusaeg ja kliirens, ei sõltu annusest ja ravi kestusest.

Patsiendipoolsed tegurid
Sugu
Bioekvivalentsuse uuringus, milles võrreldi 2,4 g toimeainet sisaldavaid preparaate, oli naistel (n=6) Cmax
ja AUC ligikaudu 30% kõrgem kui meestel (n=6). Kehakaaluga kohandatud kliirensid olid siiski sarnased.

Rass
Ametlikke farmakokineetilisi uuringuid rassi mõjude kohta ei ole tehtud. Kaukaasia ja aasia rassi
haaravate läbilõikeuuringute andmetel on nendel rassidel piratsetaami farmakokineetika sarnane. Kuna
piratsetaam eritub peamiselt neerude kaudu ja kreatiniini kliirensi osas ei ole olulisi rassilisi erinevusi, siis
ei ole oodata suuri rassist sõltuvaid farmakokineetilisi erinevusi.

Eakad patsiendid
Eakatel on piratsetaami poolväärtusaeg pikenenud ja see on seotud neerufunktsiooni langusega
kõnealuses populatsioonis (vt lõik 4.2).

Lapsed
Lastega ei ole ametlikke farmakokineetika uuringuid tehtud.

Neerupuudulikkus
Piratsetaami kliirens on sõltuvuses kreatiniini kliirensist. Seetõttu on neerupuudulikkusega patsientidel
soovitatav piratsetaami ööpäevast annust kohandada vastavalt kreatiniini kliirensile (vt lõik 4.2).
Anuurilistel lõppstaadiumis neeruhaigusega patsientidel on piratsetaami poolväärtusaeg pikenenud kuni
59 tunnini. Tavapärase 4-tunnise dialüüsi käigus eritus järkjärguliselt 50 kuni 60% piratsetaamist.

Maksapuudulikkus
Maksapuudulikkuse mõju piratsetaami farmakokineetikale ei ole uuritud. Kuna 80 kuni 100%
piratsetaami annusest eritub muutumatul kujul uriiniga, ei ole ootuspärane, et isoleeritud
maksafunktsiooni puudulikkus avaldaks olulist mõju piratsetaami eliminatsioonile.

5.3     Prekliinilised ohutusandmed

Prekliinilised andmed näitavad, et piratsetaam on vähetoksiline. Uuringutes üksikute annustega ei
esinenud ühtegi pöördumatut toksilisust pärast suukaudset annust 10g/kg hiirtel, rottidel ja koertel.
Korduvate annuste andmise järel kroonilise toksilisuse uuringutes hiirtel (kuni 4,8 g/kg/päevas) ja rottidel
(kuni 2,4 g/kg/päevas) ei avastatud ühtegi toksilisuse sihtorganit. Koertel, kellele manustati 1...10
g/kg/päevas piratsetaami suu kaudu ühe aasta vältel esinesid kerged seedetrakti häired (oksendamine,
muutused väljaheite konsistensis, suurenenud vee tarbimine). Sarnaselt ei esinenud toksilisust i.v.
manustamisel kuni 1 g/kg/päevas rottidele ja koertele 4...5 nädala jooksul. In vitro ja in vivo uuringud ei
tõestanud genotoksilisust ega kartsinogeensust.


6. FARMATSEUTILISED ANDMED

6.1     Abiainete loetelu

Nootropil õhukese polümeerikattega tabletid:
Tuum: makrogool 6000, kolloidne veevaba räni, magneesiumstearaat, naatriumkroskarmelloos;
Õhuke polümeerikate: hüpromelloos, titaandioksiid (E171), makrogool 400, makrogool 6000.
Nootropil 333 mg/ml suukaudne lahus :
85% glütserool, metüülparahüdroksübensoaat, propüülparahüdroksübensoaat, naatriumatsetaat, jää-
äädikhape, puhastatud vesi.
Nootropil infusioonilahus: naatriumatsetaat, jää-äädikhape, naatriumkloriid, süstevesi.

6.2     Sobimatus

Ei ole teada.
Piratsetaam sobib kokku (füüsikalis-keemiline kokkusobivus) järgmiste lahustega:
5%, 10%, 20% glükoos;
5%, 10%, 20% fruktoos;
0,9% naatriumkloriid;
dekstraan 40 (10% 0,9% NaCl lahuses);
Ringeri lahus;
20% mannitool.

6.3     Kõlblikkusaeg

Nootropil 800 mg ja 1200 mg tabletid: 4 aastat.
Nootropil 333 mg/ml suukaudne lahus, Nootropil 200 mg/ml infusioonilahus: 5 aastat.

6.4     Säilitamise eritingimused

See ravimpreparaat ei vaja säilitamisel eritingimusi.
Nootropil 333 mg/ml suukaudne lahus
Nootropil 200 mg/ml infusioonilahus
Nootropil 800 mg tabletid
Nootropil 1200 mg tabletid

6.5     Pakendi iseloomustus ja sisu

Nootropil tabletid: PVC/alumiinium blisterpakendis 800 mg 30, 60 või 90 tabletti ja 1200 mg 20, 60 või
100 tabletti pakendis.
Nootropil 333 mg/ml suukaudne lahus : 125 ml klaaspudelis.
Nootropil 200 mg/ml infusioonilahus, 60 ml kummist sulguriga värvitus klaaspudelis, 1 pudel pakendis.


7. MÜÜGILOA HOIDJA

UCB Pharma Oy Finland
Itsehallintokuja 6
FI-02600 Espoo
Soome


8. MÜÜGILOA NUMBRID

Nootropil 800 mg tabletid                                                   161797
Nootropil 1200 mg tabletid                                                  161697
Nootropil 333 mg/ml suukaudne lahus                                         161997
Nootropil 200 mg/ml infusioonilahus                                         161897


9.      ESMASE MÜÜGILOA VÄLJASTAMISE/MMÜGILOA UUENDAMISE KUUPÄEV
Nootropil 800 mg tabletid                  28.02.97/ 07.06.2002// 15.06.2007
Nootropil 1200 mg tabletid                 28.02.97/ 07.06.2002// 15.06.2007
Nootropil 333 mg/ml suukaudne lahus        28.02.97/ 07.06.2002// 15.06.2007
Nootropil 200mg/ml infusioonilahus         28.02.97/ 07.06.2002// 15.06.2007


10.    TEKSTI LÄBIVAATAMISE KUUPÄEV

Ravimiametis kinnitatud septembris 2011.