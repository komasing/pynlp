Sierra Titauna nekropol 
Indrek Hargla 



Kardinal Juan Aldemar de Herriega seisis Vera Cruzi katedraali kellatornis ja mõtles viimaseid mõtteid . Mahe ja sume Hispaniola ookeaniöö laotas end üle linna , lõhnas hortensiate ja akaatsiate ning veel millegi magusa järele . All , katedraaliväljaku äärtes põlesid juba tõrvikud , nende kumas seisis Felipe II ratsamonument . Marmorist kuninga tõstetud käes oli mõõk , näitamas suunda lääne , kutsumas kõiki katoliiklasi Impeeriumi kuulsuseks ja auks võitlusesse . Kardinal pomises palve ja vaatas enda ette hämarasse sügavikku . Palvel polnud tegelikult enam mingisugust tähtsust , see oli iseenesest üle tema huulte tulnud . Harjumusest . De Herriegal polnud enam õigust palvetada . See teadmine täitis teda ahastuse ja valuga . Tornikell hakkas lööma — oli kesköö , algas 1696. aasta 13. august , päev , mida de Herriegal polnud enam tarvis . Kolmanda kellalöögi kõlades viskas kardinal ennast tornist alla , jõudes enne lömastumist vastu munakive veel kord maailmalt andeks paluda . 
Kellalöögid summutasid keha matsatuse , tumepunane veri voolas rahulikult munakivide vahelt rentsli poole , nagu poleks tal Hispaniola kirikupea enesetapuga enam mingit pistmist . 
Üksteist päeva hiljem , rammestavas õhtuleitsakus , seisis samas tornis Carlos II erisaadik Hispaniolas , Püha Inkvisitsiooni liige , jesuiidi kardinal Manolo Santiago y Calderon , pühkis laubalt higi ja jõllitas peapööritust tundes alla sügavikku , kus de Herriega maine teekond oli lõppenud . Sama päeva hommikul oli ta Uude Maailma saabunud , esmakordselt oma elus ette võtnud nii pika merereisi ja sellest ikka veel väsinud . Asekuningas Fernando Segovia oli ta suurejooneliselt vastu võtnud — rannapatarei kahurid olid kuninglikku lippu nähes isegi aupaugu tulistanud , kõik Vera Cruzi ülikud olid teda sadamas tervitamas , jesuiit oli pärismaalastest spaleeris kandetooliga otse lossi toodud , talle rikkalik eine pakutud . Ent ta oli igasugusest meelelahutusest keeldunud ja käskinud Segovial ennast kohe asjadega kurssi viia . Nüüd seisidki kaks tähtsat meest katedraali kellatornis ning veidi närvitsev ja õhetav Segovia laiutas ohates käsi . 
" Ma pean teid paluma , et te katedraali uuesti sisse õnnistaksite . Meeltesegadus , aga ikkagi pühaduserüvetamine ... " 
Calderon noogutas , kuid ei vastanud . Et enesetapja laip oli Hispaniola asekuninga korraldusel siiski pühitsetud mulda maetud ja müürsepad praegu sinna hauakabelit ehitasid , polnud tegelikult jesuiidi visiidi põhjuseks . Jah , muidugi , ei oleks tohtinud de Herriegat teiste usklike kõrvale matta , tema kallal viimset võidmist sooritada ja hingepalveid lugeda . Muidugi . Ent Hispaniola kirikupea surmapõhjuse ... õieti surmasaamise viisi varjamine , oli antud oludes vältimatu ja vajalik . Et mitte kõigutada Impeeriumi alamate usku , et mitte heita varju Kirikule , et mitte lasta maailmal teada saada , nagu saaks olemas olla põhjus , mis võib katoliikliku preestri enesetapule sundida . Loomulikult oli Segovia nüüd hirmul , et tema käsul pühitsetud mulda maetud usutaganeja oligi Inkvisitsiooni liikme saabumise põhjuseks . Calderon lasi asekuningal muretseda , see teeb teda kuulekamaks . Segovia oli muidugi õieti talitanud ja õukond tema sammu heaks kiitnud . Ent sellest oli veel vara rääkida . 
Calderon oli tundnud de Herriegat , mäletas teda vankumatu ja kindlameelse mehena . De Herriega oli vabatahtlikult hüljanud emamaa mugavused , et Uues Maailmas jumalat teenida , kasvõi tavalise misjonärina ... Läinud preestrina ja tõusnud kahekümne aastaga Hispaniola kirikupeaks . Ja siis , ühel ööl üksteist päeva tagasi , hüljanud endast jumala ja usu , läinud vabasurma . Calderon pidi tuvastama , miks . 
" Kas keegi teab ? " küsis Calderon summutatud häälel . 
" Et ta kirja jättis ? Mitte keegi peale minu ja Jeronimo . Aga tema ei poeta sõnakestki . Ametlikult oli see õnnetusjuhtum . " 
Jeronimo oli de Herriega pärismaalasest teener , munk , hardunud jumalasulane , kes oli neid uksel alandlikult tervitanud . Inkvisiitor ei pööranud talle eriti tähelepanu . Calderon polnud aborigeenidega siin — Hispaniolas — veel kokku puutunud . Ent loomulikult tundis ta hästi Atlantico tercio'te tegemisi , lõppeks oli ta ju ise õnnistanud Carlos II vägesid Leipzigi all ; oli olnud kuninga kõrval Maastrichti lahingus , kui andunud konvertiitide üksused olid protestandid pihuks ja põrmuks löönud . Ja isa Calderon tundis hästi ka õukonnas kõrge positsiooni saavutanud jesuiiti Pedro Ibarriagat ; hämmastava tehnikataibu ja teadlasevaistuga vaimulikku , kes oli pärit ka siitsamast Vera Cruzi lähistelt . 
Jesuiit heitis veel kord pilgu sügavikku ja tundis peapööritust . Ta üritas endale ette kujutada isa de Herriega viimaseid hetki , üritas arvata selle mehe meeltes toimunut , kuid see ei õnnestunud tal , ta teadis veel liiga vähe . Sõnatult lahkusid nad katedraalist , sõitsid tõllaga tagasi Segovia lossi . Vera Cruzi elanikud teadsid , kes tõllas sõidavad , kogunesid aupaklikult tänavate äärde , kummardasid , hüüdsid kiidusõnu . Paar korda pidi ratsaeskort eriti pealetükkivad patukahetsejad lausa kõrvale tõrjuma . 
" Nad soovivad teile pihtida , " muigas Segovia . " Patukoormat vähendada . " 
" On's see nii suur ? " imestas Calderon . 
" Mitte suurem kui tavalisel Andaluusia talupojal . Kuid neid rõhuvad poolteist tuhat aastat , mil Issanda arm nendeni ei ulatanud ... " 
Calderon noogutas . " Mitte kusagil Cortiliaras pole meie misjonärid edukamat tööd teinud , kui Hispaniolas . Ei Kariibi saartel , ei Andides ega Peruus . " 
" Asi pole mitte ainult selles , lubage arvata . Muide , mis puutub Peruusse , siis lähipäevil ootame siia Tierra Firme flotat , mis Maracaibost teele asus . Kuuldavasti peaks neil vägev kullalast peal olema . Saatsime neile juba kuu aega tagasi Armada de la Guardia vastu . Teid ju huvitavad uudised Cortiliarast ? " 
" Kahtlemata . Veidi rohkem siiski see , miks vaga de Herriega end tappis . " 
" See on minulegi mõistatus , " ohkas Segovia . " Rusuv ja ahastamapanev . Tihti leian ennast mõtlemast , kas ma ikka tahan seda teada . " 
" Öelge ausalt , " sõnas Calderon äkki , " kas te peate seda tõepoolest hullumeelsushooks ? " 
Segovia kohmetus . " Ma ei suuda näha muud põhjust . Kas teie suudaksite ? " 
" Tema kiri oli kummaline , " nõustus jesuiit . " Kuid kõrvaldab vähemalt kõik mõrvakahtlused . " 
Calderon oli kirja — neid paari segast rida õieti — esimest korda näinud alles Hispaniolas . Ja fraas matmata selles kirjas viitas ju selgelt , et isa de Herriega endale kui enesetapjale mingit muud surmajärgset saatust ei lootnud . Enesetapjaid ei maeta pühitsetud mulda . Riiklikud huvid olid siin küll erandi teinud . Siiski — hulluks läinud inimeselt , põhjuseta hulluks läinult , ei oota nagu nii otsest sõnumit . 
" Just , " vastas Segovia . " Isa de Herriega pidi olema segi läinud . Pühendunud , innukas ja vaga katoliiklane , keda Issand oma armulisuses karistas , otsekui proovinuks tema usu tugevust katsuda . " 
" Millega ta oma viimastel päevadel tegeles ? " 
" Suuresti oli ta hõivatud ekspeditsioonide korraldamisega sisemaale . Oli just naasnud Sierra Titaunast . Seal leidub veel palju paganlikke kultuspaiku , mille hävitamisega me tegeleme . Ja pärismaalased abistavad meid siin meeleldi , mitte nagu Peruus . Kuuldavasti on seal palju verevalamist . " 
" Ainult Issanda kiituseks , " märkis jesuiit . 
" Kahtlemata , kahtlemata , " nõustus Segovia kiiresti . " Ent alates päevast , mil Juelva meresõitja Sanchez siin maabus — ja sellest on ju üle kahesaja aasta — pole Hispaniolas olnud mässe ega ülestõuse . Ja uskuge mind , pole möödunud päevagi , mil ma poleks mõelnud , miks see kõik Kõigekõrgema armust just nii on sündinud , miks on meid sellise provintsiga õnnistatud . Meie võitlust Euroopas ja mujal poleks kunagi saatnud selline edu , kui mitte ... " 
" Jah , ma tean , " katkestas Calderon asekuningat . " Need ekspeditsioonid ? " 
" Sierra Titauna mäestikust leiti kulda otsides mingid iidsed kultusepaigad , " seletas asekuningas . " Käigud ja katakombid , altarid , kus kahtlemata ohverdati elusaid inimesi . Isa de Herriega juhatas nende hävitamist , viis läbi eksortsisme , õnnistas sisse mõned kabelid , mis me sinna ehitasime , et neid paiku kuidagi puhastada . " 
" Ja kohalikud ? " 
" Oh , nemad veel kõige innukamalt . Sellest nende patukoorem tulebki , et nad tunnevad end süüdlastena oma muistsete valitsejate eest ... Te olete neid vanu pärimusi ehk kuulnud ? " 
Calderon meenutas põgusalt vestlusi Pedro Ibarriagaga , meenutas seda kummalist ja ehedat vaimustust , mida hispanioollane usust tundis , ent samuti ka selle kummalisi põhjusi . Juba aastakümneid ei vaielnud dogmaatikud enam , kas usu tekke põhjus võib olla ketserlik ; kas Pühakirja jäägitult tunnistav inimene saab olla algsete põhjuste tõttu ketser . Hispaniola kogemust arvestades oli Püha Ignacio de Loyola öelnud , et kõik Issanda poolt Impeeriumile saadetud liitlased tuleb hardalt vastu võtta ; et tema ettehooldus on lõpmata , selle kõiki viise ei suuda meie mitte ette näha ja ketser pole mitte see , kes Pühakirja tingimusteta omaks võtab , vaid see , kes seda Kiriku õpetustest erinevalt loeb . 
" Ma tean neid legende , " vastas Calderon . " Kuidas nende iidsete linnade rajajad ei võtnud kuulda jumalast äravalitud Printsi õpetust , ta maalt välja ajasid ja Kõigevägevam karistuseks tõrksatele maavärina ja veeuputuse kaela saatis ... " 
" Ja nad saatsid seitse laeva üle maailma otsima oma kadunud Printsi , et see jumala viha vaigistaks , " jätkas Segovia . " Kõik mattus rusudesse , hävis , purunes ning Atlatayamo ei saa enne jälle suureks , kui nende Prints naaseb ... " 
" Atlatayamo ? " ei mõistnud Calderon . " Ahjaa , nii nad oma maad nimetavad ? " 
" Täpselt . Kuigi Pühakirja enesega pole sel vanal lool palju ühist , on siiski kummaline , et nende Printsi õpetus — mille järgijaid pärast katastroofe rohkem säilis , kui selle vaenlasi — nii ühtib Püha Kolmainsusega , Lunastuse ja kõigi teiste meie püha usu tõdedega . " 
" Nagu ütles õnnis Ignacio , " muigas Calderon , " pole tähtis mitte 'miks' vaid 'kuidas' . Meie ülesandeks on saavutada eesmärk , sinna jõudmise viisid aga on meile antud Jumala armust . Ühesõnaga , nemad pidasid Juelva Sanchez't oma kadunud Printsiks ... " 
" Tema järeltulijaks , " täpsustas Segovia , " ja kummardasid Risti ees . Muuseas , me oleme kohal . " 
Isa Calderon ei jäänud kauaks paleesse , vaid võttis kasina õhtueine , palvetas oma kambris ja suundus siis linna jalutuskäigule . Tema palvel sündis see incognito , ilma eskordita . Lihtsas mungarüüs jalutas ta läbi õhtuste Vera Cruzi tänavate , nautis kaunist päikeseloojangut ja vaatas inimesi , imes endasse sedasama pilti , mida kadunud de Herriega pidi iga päev näinud olema . Ta jalutas kaldapealsel , imetles galeoonide siluette , hingas joovastavat ookeaniõhku , mis nii erines Madridi lämbest ja tolmusest õhust . Värskus ja puhtus ... Inimesed , kes talle vastu tulid , olid peamiselt Hispaania päritolu , kohalikud elasid reeglina linnast väljas , tegelesid põllumajandusega . Ja selleks oli Hispaniola suurepärane oaas . Enamus galeoone sadamas lastisidki toidukraami , mis praeguste soodsate tuultega juba kuue-seitsme päeva pärast Sevilla või La Coruna sadamasse jõuavad . Soolatud lihakered , aprikoosid , õunad , vili ja need veidrad pruunid mugulad — kõik õnnistatud kraam , mis aitas Hispaania põudadest põhjustatud näljahädasid üle elada . Ja jõudis abistava käena ka Atlantico tercio'teni — nende vahvate Uue Maailma sõjaväeüksusteni , mille najal Imeerpiumi sõjajõud suuresti püsis . Sest kohalikud — atlatajaamod , tuli Calderonile meelde — polnud meistrid sugugi mitte ainult põlluharimisel , vaid ka sõdisid erilise innuga Püha Usu vastaste vastu . Jah , kes teab , milliseks võinuks pöörata Impeeriumi saatus , kui sadakond aastat tagasi poleks just Hispaniola sisemaa lõpututest metsadest ehitatud Armaada põrmustanud puritaanidest inglaste laevastiku , vääranud otsustavalt ülemvõimu Atlandil , määrates Britannia laevad seniajani Merede Ülemvalitseja tegutsemist alandlikult kõrvalt vaatama . Kuuldavasti ei lähe nende kõrkide põhjamaalaste vallutused üüratus Cortiliaras sugugi hästi — pidevad sõjad prantslastega , pärismaalaste kallaletungid ja Portugali piraatide rünnakud . Jah , muidugi olid nii prantslased kui portugallased Madridi poolt kinni makstud , kuulekad ja usinad liitlased . Prantsuse kuningaski vaid hüpiknukk , üks väikene mosaiigikild Pax Hispanicas , kellele oli armulikult antud õigus Cortiliaras oma kolooniaid rajada . Seal , kuhu Hispaania enda huvid veel ei ulatunud ja ainult selleks , et maha suruda inglaste himu lõuna poole vaadata . 
Calderonile tuli vastu kohalikest moodustatud sõjasalk Kastiilia päritolu leitnandi juhtimisel . Kõik kummardasid munka nähes ja palusid õnnistust . Seda nad ka said . Calderon vaatas turjakatele pärismaalastele pikalt järele , imetles nende rühti ja kindlat sammu . Ilmselt oli tegemist emamaa poole suunduva galeooni kaitsesalgaga või täiendusega Atlantico tercio'tele . Pigem viimasega , sest siin , Pax Hispanica vetes , ei ähvardanud galeoone enam ammu mingi tõsisem oht . Tõenäoliselt jõuab see vahva sõjasalk paari nädala pärast Flandriasse , Reinimaale või Tüüringisse , täiendama Impeeriumi garnisone või hoopis Polooniasse , valvama piire tatarlaste vastu . Mitte igal pool polnud protestantide mässukolded maha surutud , iseäranis mõned kangekaelsed Teutooni vürstid panid veel vastu . Ja Inglismaa muidugi ka , sinna Madridi küüned veel ei ulatanud . 
Jah , Hispaniola pärismaalased olid suurepärased sõjamehed , hädavajalik täiendus emamaa jõududele . Maa , mille avastamine oli kunagi sundinud Juelva Alonso Sanchez't muutma oma arusaamu maateadusest ja hülgama kavatsused Indiasse jõuda , oli kujunenud Hispaaniale kõigi oma soovide täitumise üüratuks allikaks . Imedemaa , mõtles isa Calderon lihtrahva agulite poole suundudes , et ringiga paleesse tagasi pöörduda . Umbes siis — munakivitänavalt savisillutisele pöörates -saigi ta aru , et teda jälitatakse . 
Rahvarikkamatest kohtadest äärelinna poole , kogu aeg , oli see munk isa Calderoni jälitanud , ennast isegi eriti varjamata . Nüüd tundis jesuiit ta ära , sest kapuutsiaugust paistis korraks nägu — Jeronimo . Märgates , et ta on avastatud , kummardas munk eemalt ja lähenes kiiremal sammul . Ta möödus inkvisiitorist ja andis kerge peanoogutusega märku järgnemiseks . Veidi aja pärast kadus ta San Sebastianile pühendatud kabeli uksest sisse . Calderon kehitas õlgu ja järgnes . Külm õhk ja hämarus — nii vastandlik tänaval valitsevale leitsakule — naelutasid ta hetkeks paigale , siis harjusid silmad pimedusega ja ta nägi oma jälitajat altari ees põlvitamas . 
Jeronimo palvetas . 
Isa Calderon ootas ning põlvitas siis de Herriega endise teenri kõrvale . Peaaegu silmapilkselt lõpetas too oma palve ja purskas siis summutatud , ent hüsteerilisel häälel : " Oh Püha Isa , andestage mulle , vääritule ja tühisele patusele , see pealetükkivus ja kõrkus , millega teid siia meelitasin . Andestage , et julgesin tülitada nii kõrget ja auväärset jumalateenrit , andestage , kui suudate , ehk siis andestab mulle ka Issand . " 
" Tema arm ja andestus on lõpmata , " vastas Calderon imestunult , ent julgustavalt . 
" Aamen , " pomises Jeronimo . " Mul ei olnud teist võimalust kõrgeaususega omavahel rääkida , sest ainult teile julgen ja tahan ma öelda , mis mul öelda on . " 
" Kõnele , mu poeg . " 
" Ma olen patune . " 
" Soovid ehk pihtida ? Kui kaua on möödas sinu viimasest pihtimisest ? " 
Munk ei vastanud kohe . Ta kogus ennast . " Minu pihist on möödas kolm päeva ja igaüks neist on minu patukoormat veelgi suurendanud . " 
" Sa oled pihil valetanud ? " päris Calderon rangelt . 
" Öeldakse , et tõde on ainult see , mis hinges ja iialgi pole ma Tema pilgu all söandanud oma hinge varjata . Ei iialgi , enne kõrgeaulise isanda surma . Oh , ärge nõudke minult pihtimist , isa , sest nõnda ma ainult jagan oma valu ja patte . Öelda , paluda õieti , on mul vähe . Peale selle , et Issand andestaks minusugusele eksinud hingele . " Munk pöördus , hämaras ei näinud Calderon tema nägu , kuid kuulis nuukseid ja pisaratest allasurutud häält . " Sõitke minema , palun teid ! Jäägu de Herriega hing vaevlema põrgu , kuna üle on ta astunud Kõigekõrgema kõige pühamast käsust , ent muuta ei saa siin enam midagi , asjad võivad minna ainult halvemaks , kui te siia jääte . Sõitke minema , lahkuge Hispaniolast ! " Selle ennastületava nõudmise välja öelnud , vajus munk nuttes Calderoni ette kokku . 
" Rahune , mu poeg , " ütles inkvisiitor aeglaselt . " Sa tead , et tee andestuseni käib läbi puhastuse ja kahetsuse . " Ütles nii , et aega võita ja libistas Jeronimol kapuutsi peast . Mees oli noor . Kas see pärismaalane äkki ei pidanud eksklikult " kõige pühamaks käsuks " seda , " et sina ei pea mitte mehega ühte heitma nagu naisega " ... Calderon teadis — oma sagedastest ringsõitudest mööda Hispaania kloostreid — et mitte kõige edukam ja pühendunum lihasuretamine võib vahel viia kõige koledamate väärastusteni . Ent kas ta polnud kohanud samasuguseid eksinuid ka jesuiitide seas ja Madridis eneses ? 
" Sa tunned ennast de Herriega surmas süüdi ? " küsis Calderon . 
Nuuksed tugevnesid ja noor pärismaalane noogutas pead , lüües sealjuures lauba vastu põrandat . Nii lihtne see siis oligi , mõtles jesuiit . Nii lihtne ja kummati nii harilik . Ikkagi on enesemõrv liiga karm karistus ja patt sellise eksimuse eest . 
" Miks ma peaksin lahkuma ? " 
" Ma ... olen ... ma tapsin ta ... " 
" Kas sina lükkasid de Herriega kirikutornist alla ? " 
" Ei . " 
" Kuidas siis ? " 
" Oh , ärge küsige . Sõitke minema , palun teid . Jumala , Impeeriumi ja teie enda hingeõnnistuse nimel ! " 
See , et üks harilik munk niiviisi kuninga erisaadikust kardinali poole pöördus , oli eriskummaline . Ennekuulmatu jultumus , tegelikult . Iseäranis , kui põhjuseks olid noore munga pühadustteotavad ihad ja sodoomia . Jah , Calderon võinuks nüüd hingeliselt murdunud munga väevõimuga pihile võtta , ja oma eriõigusi kasutades hiljem pihisaladust murda ja kuningale ette kanda , et de Herriega sooritas enesetapu vaid hingelise meeltesegaduse ajel , olles murdnud mungavannet ja kartes , et ei suuda edaspidi oma kirgi ohjeldada . See oli lihtne . 
Aga kas see oli ka tõde ? 
" Tõuse , " käskis Calderon . " Ma ei saa sulle enne andestada , kui oled pihtinud . " 
" Sõitke minema ! " halas munk . 
" Pihi ! Ja kergenda oma hinge . " 
Maracaibost teele asunud Tierra Firme flota konkistadooride kogutud rikkustega jõudis Vera Cruzi sadamasse enne oodatud tähtaega . Tuuled olid olnud soodsad , nagu ikka Atlandi mahedatel ilmadel märtsi ja oktoobri vahel . Piraate polnud neis vetes juba aastakümneid nähtud . Siiski pidi Armada de la Guardia aardelaevu saatma , sest ka inglaste kõrvu olid jõudnud kuuldused , et flota Cortiliarast mitte ainult villa ega linu vedanud . Ja mõned Uus-Inglismaa vahet liikuvad laevad tõstsid aeg-ajalt mässu , et tüütust merereisist hulga tulusamale röövretkele pääseda . Inglaste privateerid polnud just otsene oht — sõjagaleoonide ründamiseks puudusid neil nii võimalused kui tahtmine , ent kuni protestantide kants Albionil polnud lõplikult alistatud , ei soovinud Carlos II üleliigselt riskida . Liikusid ka jutud hulljulgetest Maroko korsaaridest , kes Assooride lähedal mõnikord väiksemaid laevu olla kimbutanud . Ei , Armada oli tarvilik ja kulutused tema teelesaatmiseks igati põhjendatud . Nagu ka see , et sõjalaevastik alaliselt Hispaniolal baseerus . Junta de Armadas pidas kolme laevastikku ; üks ohjas alaliselt Vahemerd , teine seilas Euroopa rannikuil — Taanist Portugalini , pidades valvet , et inglaste merejõud liiga suureks ja kaubandus kolooniatega liiga elavaks ei muutuks . Kolmas kandis hoolt Hispaniola põhjaranniku — kolmekümne kuuenda paralleeli eest . Kuigi viimastel aastatel de Vega ja portugallaste jälgedes leitud huvipakkuv meretee Aafrika lõunarannikule ja sealt edasi — India poole — on liialt ahvatlev , et seda kaitseta jätta . Majesteedi salajase korralduse alusel juba ehitataksegi sadamat Hispaniola idarannikul Monte Videos , et kaitsta mereteed Indiasse . 
Flota saabus Vera Cruzi septembri algul , austusavalduste ja pidustuste saatel . Hispaniolal täiendati joogi- ja söögivarusid , parandati laevu , kaubeldi veidi , kuigi enamuses olid laevad lastitud hõbeda ja kullaga . Mis kuulus teatavasti ainuisikuliselt kuningale . Hispaniola oli suurepärane looduslik logistiline and Impeeriumile , tugipost läänes laiuva üüratu kontinendi hõlvamiseks . Pax Hispanica , mis ulatus Sitsiiliast läbi Vahemere ja emamaa üle Hispaniola Cortiliarasse , moodustas omamoodi meridiaanse impeeriumi , nagu Calderon mäletas Pedro Ibarriagat kunagi öelnud olevat . Täpsemalt diagonaalse meridiaanse impeeriumi , kui uskuda maateadlastest jesuiitide viimaseid töid . 
Calderon seisis Fernando Segovia kõrval lossirõdul ja jälgis merd mööda lähenevate purjede ülevat regatti . Sadamast kostsid kahuripaugud , rahvas juubeldas , saabusid kangelased . 
" See on alati pidupäev , " ütles asekuningas , " kui nad Cortiliarast saabuvad . Kauged maad , suured saladused ja uued avastused . Räägitakse , et seal on meeletult palju kulda . " 
" Rohkem kui Indias , " lisas Calderon . " Kui de Vega viimase ekspeditsiooni aruannet uskuda , siis on sealsed pärismaalased palju rohkem arenenud ega kavatse troonile nii lihtsalt alluda , kui siin või Peruus . " 
" Isa de Herriega kuulas konkistadoore alati väga suure uudishimuga , " ohkas Segovia . " Maateadus huvitas teda väga — nagu igat jesuiiti vist ? " 
" Meie ordu austab väga kõrgeid teadusi , " noogutas Calderon . " Jumal lõi maailma ja jättis ta meile avastada . Iga teadus , mis meie arusaamu avardab , viib lähemale Jumalale . " 
" Nii rääkis ka de Herriega . Arvas isegi , et kui me mingi õnnetu juhuse tõttu oleks Hispaniolast mööda seilanud ja esimesena Cortiliara avastanud , võinuks see Hispaaniale hiljem valusa tagasilöögi anda . Liiga palju kulda ja liiga kaugel ... " 
" Võimalik , " noogutas Calderon ja mõtles , kui raske olnuks pidada sõdu Euroopas ja samal ajal kaugel üle ookeani . 
" Paljud meremehed käisid ka de Herriega juures pihil ; Cortiliarast on siia pikk meretee ja laevadel võib nii mõndagi juhtuda . " 
Sõna 'piht' tõi Calderonile meelde de Herriega teenri , õnnetu Jeronimo , keda ta oli alusetult sodoomias kahtlustanud . Samuti omaenda maateadusliku uudishimu Sierra Titauna mäestike vastu — just sealt võis ta leida võtme de Herriega meeltesegadusele . 
" Te pole oma missiooni tulemuste suhtes eriti paljusõnaline , " tuletas ka Segovia nüüd Calderonile meelde . " Viimased päevad peitute rohkem raamatukogus . Mitte et ma teile mingeid piiranguid või nõudeid söandaksin seada , aga vaese kardinali surm on ka minu hinge väga sügava haava löönud . " 
" Kui ma jõuan tulemusteni , olete esimene , kes neist teada saab , " kinnitas jesuiit . " Kuigi kas saabki hullumeelsust loogiliselt seletada ? " Ta muigas . 
Segovia sai torkest aru . " See on minu jumalakuulekus , mis ei luba tema enesetapu taga muid põhjusi näha , " sõnas ta veidi nipsakalt . " Aga tundub , et te ei lepi pelgalt sellise seletusega , on mul õigus ? " 
" Ka peast segi minnakse tihti põhjusega , " vastas Calderon napilt . 
Sadamast kõlasid kauripaugud , Armada lipulaev " San Gregorio " sõitis uhkelt sildumispaiga poole . Talle järgnesid kolm väiksemat sõjagaleooni . Kaubalaevad , neid oli kokku neliteist , mõlemal pool veel kaitselaevad , kutsusid kaldale kogunenud rahvamassides esile rõõmuhõisked ja juubelduse . Paljud meresõitjad ja konkistadoorid olid ju Hispaniola päritolu — nii hispaanlased , portugallased kui atlatajaamod . 
Ka Segovia ja Calderon asusid tõllas sadama poole teele . Asekuninga palvel pidi jesuiit sadamas läbi viima missa ja sealsamas ka ohvitsere ja kapteneid pihile võtma ning patte andeks andma . 
Saabumispidustused , missa , üksteisele sarnanevad pihtimused — nii palju verevalamisi ja mõrvu polnud Calderon veel kunagi pidanud ühe päeva jooksul andestama ... Ja kuld ning hõbe , mida Flota tõi — ka nende kaevandamine Peruus oli konkistadooride hinge kadedusega mürgitanud . Nad olid tapnud oma seltsimehi , tapnud süütuid pärismaalasi , põletanud , rüüstanud . Mõne hingega polnud Calderonil enam midagi teha , nad kõlbasid vaid Impeeriumi teenimiseks ja sellistena lasigi jesuiit neil minna , patud andestatud . 
Õhtul läksid konkistadoorid linna peale , Segovia oli tugevdanud korravalvepatrulle — kaklusi ja vägistamisi tuli Flota külaskäikudel kahjuks liiga palju ette . Palees toimus vastuvõtt , kuhu olid kutsutud Hispaniola ülikud üle kogu maa . Külalised olid loomulikult juba ammu pealinna kokku sõitnud , laevastiku saabumine oli teada paarinädalase täpsusega . Pidulisi tuli Vera Cruzi naabruses asuvast teisest suurest linnast Porto Bellost , saabus hulgaliselt maa-aadlikke Nuevo Andalusia ning Lemurio provintsidest ; rikkaid kaupmehi koos uhkete donnade ja tütardega , kes vaprate meresõitjate seast kõige uljamaid otsisid ja lehvikute tagant pikkade pilkudega hullutasid . Tuli hidalgosid ja grande Hispaniola kaugematest osadest Agultorpost , Gadeirost , Canopusest , San Veronicast , Grenadast , Monterreyst . Isa Calderon pani üllatusega tähele , et kaunist hispaania keelt kõneldi siin juba sootuks teistmoodi , kui emamaal . Tugevalt oli tunda talle täiesti võõraste sõnade tungimist keelde , ilmselt olid need Hispaniola päritolu . Ka atlatajaamosid oli peol palju — nii kaupmehi , kui teenete eest aadlikutiitli saanuid . Reeglina olid nad pikemat kasvu , kergelt pronksikarva jumega , kandsid vähem moekaid riideid , olid tagasihoidlikumad , alandlikumad ja jumalakartlikumad . 
Ballisaalis alustas ansambel muusikat , veini voolas ojadena ja meelepahaga pidi isa Calderon tunnistama , et kaua merel olnud mehed headest kommetest sugugi — peale pihti — kinni pidada ei tahtnud . Ühest sügavamast saalisopist , kuhu ta viivuks jalgu puhkama istus , hirmutas ta diivani tagant minema galeoonikapteni ja kauni pärismaalasest kaupmehedonna , kes seal kindlasti palveid ei lugenud . Trepil nägi ta kellegi iharate reite ümbert pudenenud sukapaela , roosiaias jalutades ei lasknud korduvad rohked oiged ja häälitsused põõsaste vahelt sealses tegevuses kahelda . Tülpinult suundus jesuiit peosaali tagasi . 
" Siin on keegi , kellele ma sooviks teid esitleda , " hakkas Segovia kohe tal varrukast kinni , " Kui te juba sadamas ei kohtunud ? Senjoor Juan Spinola . " 
" Põgusalt , " noogutas Calderon turskele ohvitserile , " San Gregorio " kaptenile . " Ma kuulaks hea meelega uudiseid Cortiliarast . " 
" Oh , neid võin ma pühale isale hommikuni jutustada , " kõmistas kapten . " Ainult küsige ! " 
" Kaua te merel olete olnud ? " 
" Juba kolm aastat . Ega teagi palju kuningakoja asjadest . Võitlesin põhja pool inglise laevadega , mis sõitsid Hudsoni maad asustama , ent siis tuli käsk nad rahule jätta ... " 
" Kavalusest , " teatas Calderon . " Meie huvide vastu ei käi see , kui nad oma Uut Maailma koloniseerivad , seal Cortiliara külmades ja tühjades soppides . Kulda seal pole ja mida rohkem protestante Euroopast minema sõidab , seda parem . " 
" Kuidas Euroopas asjad edenevad ? " küsis kapten . 
" Jumala abiga hästi , " vastas Calderon . " Meie võim on endiselt tugev nii Sitsiilias , Itaalias , Austrias , Flandrias , Poloonias , kui lõunapoolseis Teutooni vürstiriikides . Hispaniola rügemendid peavad praegu koos liitlastega kibedaid lahinguid türklastega Balkanil . Kui meil õnnestub sultani võim seal murda , siis võime paari aasta pärast Anatooliasse tungida . Võimalik , et selleks tuleb Vahemere laevastikku siinse arvelt tugevdada . " 
Kaptenile meeldis see . " Suuremaid lahingud pole meil ette tulnud . Kariibide kandis hulgub piraate , häbi tunnistada , aga mõnda nende kaptenitest ma isegi tunnen . " 
" Te mõtlete neid lurjuseid , kes on hüljanud kuninga teenistuse ja otsustanud inglaste kombel röövliteks hakata ? " 
" Just . Paraku , " ohkas Spinola , " aga neid võiks rohkemgi olla . Lausa häbiväärt on sellist suurt laevastikku jõude hoida , kui kuninga kuulsuseks võiksime hoopis mujal vapralt sõdida . " 
" Ma annan teie sõnad Carlosele edasi , " lubas jesuiit armulikult . " On's Kariibidel tõesti nii rahulik ? " 
" Prantslased näikse põhja pool sõjas peale jäävat , privateerid kipuvad rohkem nende laevadele kallale . Võite ka selle kuningale edasi anda . Olen mõelnud ühisele reidile inglaste linnade alla koos prantslastega . " 
Jah , mõtles Calderon , kui kuningas rohkem jesuiite ja vapraid meremehi kuulaks ... Mitte ei ümbritseks ennast jumalavallatute poeetide ja kunstnikega . Varsti loetakse Madridis Piibli asemel ainult Epikurost ja vahaküünalde vingu asemel levivad palees peente Pariisi parfüümide lõhnad . Lohutav on ainult see , et ka teistes kuningakodades lood paremad pole . Karmus asendub lõbususega . Sellest peale , kui Alonso Sanchez 1474. Issanda aastal õnneliku juhuse abil Hispaniola avastas , ise hoopis Indiasse teel olles , on maailmas üldse asjad palju muutunud . Siis polnud Madrid veel sõlminud Habsburgidega abielusid , mis Austria ja Flandria tema võimu alla tõi . Siis veel ei unistatudki Pax Hispanicast . 
Ega osanud paljud kroonitud pead ka karta Hispaniola avastamisest sündinud õnne . Meretee Indiasse — tõotatud maale — sealt loodeti rikkusi . Ja 1498. aastal sõitis üks Genuast inglaste teenistusse pagenud kapten Giovanni Caboto Bristolist nii kaua lääne poole , kuni uus manner vastu tuli . 
India ! 
India ? 
Kulda , mida muud , inglased sinna kohe otsima suundusid , jättes Hispaaniale aega Hispaniolaga tutvuda . Ja leida siit kõike seda , mis on ta nüüdseks nii suureks teinud . Ka prantslased alustasid neil ammustel aegadel oma retki Cortiliara poole , mandri poole , mida ei nimetatud mitte selle esmaavastaja Caboto järgi , vaid ühe tundmatu portugali meresõitja Juan Vas Cortiliari järgi , kelle kuningas Alfonso Toscanelli õpetuste järgi saatis otsima lääneteed Indiasse . Need olid ajad , mil Portugal veel iseseisvale impeeriumile mõtles . 
Cortiliar seilas mööda Hispaniola põhjarannikut ja lootis Caboto avastatud maast lõuna poolt mööda purjetades Aasiani jõuda . Ei teadnud keegi , et see maa nii suur on ja just Kariibi saartest edasi — seal , kus Cortiliar esimesena maabus — jätkub hiidmanner . Ja et just seal — Peruus ja Cartagenas - - leidub kulda , hõbedat ... aardeid lõpmatuseni . Hispaniola aga kujuneb logistiliseks tugisambaks Pax Hispanicale , kindlaks kaitsevalliks protestantide avastusretkede vastu . 
Isa Calderon tundis ajalugu ja maateadust hästi , oli alati hea seisnud selle eest , et jesuiitide soovid teadusel ja usul põhinevast valitsemisest kuningakodadeni jõuaksid , et tukateid mitte ainult losside ja ülikute luksuseks ei kulutataks , vaid riik neid ka loodusteaduste avastajatele jagaks . Sest just teadused ja usk olidki Pax Hispanica loonud . Hispaniola sõdalased ja lõpmatud loodusannid muidugi ka . 
" Muidugi , " lisas kapten Spinola pisut murelikult , " on meie uutesse valdustesse Peruusse rohkem inimesi tarvis . Kulda seal jätkub , ent pikemaks elamiseks on elu raske . Mitmed kolooniad närbuvad . Kui lubate öelda , siis Hispaniola on tunduvalt meelitavam ... " 
" Asupaik , kuhu Andaluusiast või Kastiiliast elama asuda ? " küsis jesuiit . " Jah , ma mõistan teid . Ent ilmselt polekski hea , kui liiga paljud Hispaaniast ära sõidavad . Majesteet on seni lubanud Hispaniolasse vaid hädapärast inimesi , et pärismaalasi valitseda ja siinseid rikkusi ohjata . Kui meie parimad pojad Uude Maailma seilaksid , võib see riigi majandusele halvasti mõjuda . " 
Nad vestlesid kapteniga veel kaua . Calderon kuulis Cortiliara veidratest elajatest , ebamaistest rikkustest , verdtarretavatest üksikasjadest aborigeenide kohta , kuulis , millist rasket tööd peavad tegema misjonärid , et jumalasõna neile mõistetavaks teha . Jesuiidi mõningaseks üllatuseks osutus kapten Spinola võimekaks vaatlejaks ja nauditavaks jutustajaks . Lõpuks vabandas ta ennast väsimusega , ei valetanud sealjuures ja eraldus oma kambrisse . Pidu palees jätkus veel hommikuni . Nädalaks jääb Flota Vera Cruzi , siis sõuavad aarded Hispaania poole . Umbes samal ajal asub ka isa Calderon väikese ekspeditsiooniga teele sisemaale , Sierra Titauna mäestiku poole , et avastada saladus , mis oli sundinud Juan de Herriegat end kellatornist surnuks kukutama . 
Vahepealseid päevi kasutas Calderon vestlusteks Jeronimoga ja Vera Cruzi katedraali raamatukogu külastamiseks . Munk veetis peale pihtimist oma aega kirikuaias , olles enda peale solvunud , et oli niivõrd lapsikul moel püüdnud kardinali tagasi sundida . Ent Calderon polnud ta peale pahane . Ta oli andeks andnud Jeronimo " patu " , mida too de Herriega surma põhjuseks pidas . Jesuiit kinnitas mungale , et too ei saa olla vastutav loomuliku uudishimu eest , mida de Herriega tundis , ega kohustuse eest , mis kardinalil kanda — hävitada paganlikke kultuspaiku . 
Raamatukogus kiitis Calderon mõttes neid tublisid preestreid , kes Hispaniola avastamise esimesel sajandil palju siin kuuldust ja nähtust kirja panid . Mõningad tööd olid ka Madridi , Sevillasse ja Salamancasse jõudnud , ent suurem osa käsikirjadest asus siiski siin . Jeronimo oli kasvanud lapsest saati katoliiklus vaimus , kuid mäletas siiski pärimusi , mida teadis vist iga atlatajaamo — legende kadunud Printsist . 
Niisiis oli kardinal de Herriega oma elu viimastel kuudel tegelenud ekspeditsioonide korraldamisega sisemaale , iseäranis Sierra mäestikusse , kust oli avastatud veel senitundmata vanu paganlikke kultusepaiku ning ka kulda ... 
Hispaniola polnud kulla poolest eriti rikas . Kummati — seda oli siin olnud , sest iidse tsivilisatsiooni rusudest leiti hulgaliselt kullasulatusahjude jäänuseid . Otsingud mägedes avastasid aga vaid kaks aastasadu tagasi hüljatud ja tühjaks ammutatud kaevandust . Hoopis rohkemalt aga leiti iidsetest varemetest valgevaske ehk messingit , seda tsingi ja vase sulamit , mis nii väga meenutab kulda . 
Üle kahesaja aasta olid preestrid ja konkistadoorid hävitanud Hispaniolal kõike , mis kuidagi oli seoses Atlatayamo minevikuga , iidsete aegadega , mida kohalikud nõnda põlgasid . Ja just Sierra Titaunaga seoses oli Jeronimo sooritanud oma " patu " — rääkinud de Herriegale , et Trpocanti mäe jalamil asuvad pärimuse järgi katakombid , kuhu on iidse tava järgi maetud kõik Atlatayamo valitsejad . Keegi pärismaalastest pole seal käinud , koht on midagi püha ja neetu vahepealset . Õieti pole keegi kindelgi , kas nekropol seal ikka asub . Kuuldused , vanad pärimused , ei enamat ... Pärimused aegadest , mida kardeti meenutada . 
Kuid mõned leiud tekitasid de Herriegas huvi ja ta kuulas oma teenri uuesti üle , sundis teda arhiivides sorima ja otsima . Miks ? Calderon ei leidnud muud põhjust , et kui tõesti mäestik mida saladuslikku ja ebapüha varjab , siis de Herriega kohus oli see hävitada . Ja nii oli Jeronimo veetnud pikki päevi raamatukogus , sidunud preestrite üleskirjutusest kogutud kilde rahvapärimustega ja lõpuks varustanud de Herriega memorandumiga , mille alusel too teele asus . Ta tuli tagasi , ei rääkinud Jeronimoga sõnagi , kandis vaid Segoviale ette , et ei avastanud midagi uut , kirjutas hüvastijätukirja ja kukutas ennast kellatornist surnuks . 
" See oli patt , püha isa , " kinnitas Jeronimo pisarsilmil , " see paik on saatana poolt neetud . Mina saatsin ta sinna , rääkisin talle nekropolist , mina vastutan tema surma eest . " 
" Siis palveta , " käskis Calderon , " ja too mulle see paber , mille sa kardinalile koostasid ! " 
" Te ei tohi sinna minna , " ahastas munk . " See on neetud , deemonlik koht ! " 
" Me ei tea seda , " vastas kardinal . " Ainult sinu oletused , Jeronimo . Too mulle oma memorandum . " 
Palju uut Calderon sellest teada ei saanud . Ürik algas Atlatayamo legendide kirjeldusega , mille kohaselt Atlatayamo oli kunagi suur ja võimas riik , mida valitsesid targad kuningad , kes elasid uhketes ja kaunites linnades . Linnu oli kümme ja kõik nad paiknesid ringina ümber maa keskosa , kus asus hiigelsuur mägi — vulkaan Titauna . Ehitati laevu , seilati meredel , tegeleti kaunite kunstidega , edendati teadust ja vaimuelu . Kuid rikkus aina kasvas , ja Atlatayamo elanikud muutusid ahneks , laisaks ja kõrgiks . Nad kummardasid ebajumalaid . Issand nägi , et see polnud mitte õige eluviis ja saatis Atlatayamole kaela maavärina ; Titauna purskas tuld ja jumala viha , ookean tõusis üle kallaste ja hävitas meeletus laastamisinnus kõik , mis teele jäi . Vähesed pääsesid eluga . 
Kulus tuhandeid aastaid ja usinad atlatajaamod ehitasid oma kadunud maailma uuesti üles . Nüüd pöörasid nad kasinusele ja jumalakartlikkusele rohkem tähelepanu . Aegapidi taastati linnad ja endine suurus . Ja jälle hakkasid kuningad — kel kunagine karistus meelest läinud — oma varandusega suurustama ; ahnus , liiderlikkus , ebajumalakummardamine võtsid taas võimust . Üks Prints , kes seda elu enam taluda ei suutnud , võttis ette palverännaku Titaunale ja selle tipul , olles pühendunud kasinusele ja järelemõtlemisele , sai ta jumaliku nägemuse osaliseks . Ta läks alla atlatajaamode sekka ja hakkas kuulutama uut Õpetust , kuidas inimesed ainsale ja õigele jumalale meelepärast elu peavad elama , et mitte taas Kõigekõrgema viha osaliseks saada . Oma sõnade kinnituseks , oma jumaliku kehastuse kinnituseks , tegi Prints imetegusid . Palju oli tal järgijaid , ent palju ka vaenlasi . 
Puhkes mäss , mis viis sõjani , suure verevalamiseni . Prints , kes sellest ise osa ei võtnud ja veetis oma aega Titaunal palvetades , et inimesed aru pähe võtaksid , võeti lõpuks vangi ja saadeti maalt välja . Iidne seadus ei lubanud kuninglikku verd valada . Ja sellest ajast said Atlatayamole osaks vaid kannatused ja hädad , milles nähti jumaliku viha ettekuulutust . Siis , vaid mõni aasta peale Printsi väljasaatmist , purskas Titauna uuesti . Enne veel , kui jõudis uus hukatus , saadeti välja seitse laeva — igale poole üle ilma , et otsida üles kadunud Prints . Igale laevale pandi kaasa kaks valgevasest sammast , kuhu kirjutati inimeste palved — kogu õnnetu Atlatayamo ajalugu . See pidi Printsile kinnitama , et teda mäletatakse ja oodatakse tagasi . 
Aga ükski laev ei tulnud tagasi . 
Ega olnudki kuhugi tagasi tulla , sest laavajoad voolasid üle maa , see värises ja vappus , linnad vajusid rusudeks . Veel kord oli kõigekõrgem oma raevu Atlatayamo peale välja valanud . Taas jäid ellu vaid vähesed ja nimelt need , kes Printsi õpetust olid järginud . Atlatayamo oli saanud kõrkuse eest teistkordselt karistada . Enam ei asutud muistseid linnu üles ehitama . Jumal ei jäta oma väljavalitud rahvast saatuse hooleks , usuti nüüd , ükskord tuleb Prints tagasi . Ja siis tõuseb Atlatayamo rusudest , asudes õige usu ja jumala teenistusse . 
Edasi sirvis Calderon lehekülgi , mis kirjeldasid Printsi õpetust . Jah , siit võis leida midagi algelist ristiusust , ent võrratult lihtsustatud , isegi ketserlikku käsitlust . Kuid see polnud tähtis . Preestrid olid atlatajaamote usku parandanud , mis polnudki keeruline , arvestades , et nad olid kirjaoskamatud . Meeleldi võtsid nad omaks , et on Isa , Poeg ja Püha Vaim , mitte Jumal , Prints ja Titauna . 
Atlatajaamod olid pidanud Alonso Sancheze laevu — see alandatud rahvas polnud ju laevu oma silmaga varem näinud — Printsi saadikuteks . Ja nad kummardasid risti ees . 
Titauna sisemusse olevat iidsetest aegadest maetud Atlatayamo kuningaid . Püha nekropol . Ent need olid neetud kuningad . Pärimuse kohaselt säilitati neid seal nii , nagu nad elusatena olid olnud . 
Üks juhuslik ekspeditsioon oli avastanud kulda . See lebas lademetena mäestiku ühes kinnimüüritud koopas . Ilmselt valitsejate salajane peidupaik . Siis rääkiski Jeronimo oma isandale nekropolist . Ja de Herriega soovis seda kohta näha . Läks , nägi ja tappis enda . 
Calderon kutsus Jeronimo . " Ütle , mu poeg " nõudis ta , " kas on sul põhjust arvata , et isa de Herriega oli peale nekropolist naasmist oma meeled kaotanud ja hullumeelsust põdemas ? " 
" Ta ei rääkinud minuga , " vastas munk napilt . " Ta oli kohtunud deemonlike jõududega ja ... " 
" Ta valdas eksortsisme ja oleks igale deemonile vastu saanud , " lõikas jesuiit vahele . " Kui suur tema salk oli ? " 
" Isa de Herriega tuli nekropolist ainsana tagasi . " 
" Kuidas ? " oli Calderon vapustatud . Segovia polnud midagi sellist maininud . 
" Vera Cruzist läksid teele kakskümmend meest . Arvatava nekropoli juurde võtnud isand kaasa vaid kolm atlatajaamot ; ülejäänud otsisid kulda . Tagasi tuli isand üksi . " 
" Ja sa usud , et de Herriega läks jumalasalgajalikku vabasurma , sest kohtas nekropolis deemonlikke jõude ? " 
" Mida muud võin ma arvata ? " 
" Sa tead , et enesemõrv on kõige rängem vastuhakk Jumalale . Et ükski inimene pole oma elu täielik valdaja , et Jumal on andnud inimesele elu ja võimaluse seda õiglaselt elada . Ning enesemõrv on katse Jumalalt tema täieõiguslikku omandit varastada . Ja lisaks on see kõige julmem kuritegu inimese enda vastu , kuna nii võtab ta endalt ära kõige suurema kingituse ning ka võimaluse Lunastuseks . " 
" Jah , isa . Ma tean seda . " 
" Sa tead , et enesetapp jätab inimese ilma ülestõusmisest , millel põhinebki meie Jumala ülim arm ? " 
" Jah . " 
" Ja ikkagi seletad sa de Herriega enesetappu tema kohtumisega deemonlike jõududega , millest tema võim üle käis ? " nõudis jesuiit . 
Jeronimo raputas ahastuses pead . " Ma olen patune ega oska midagi seletada . Peale selle , et minu patt on siin teie ees . Ma poleks pidanud ... " 
" Sa täitsid vaid oma isanda käsku . Ja pole sinu süü , et tema oma isanda ees omad kohustused täitmata jättis . Ja temal — de Herriegal — pole enam isegi õigust ennast patuseks nimetada . " 
" Ta on surnud . " 
" Igaveseks . " 
Ööl enne teeleasumist Sierra Titauna poole süvenes isa Calderon veel kord raamatukogu vanadesse käsikirjadesse . Ta sirvis veel kord ürikuid , mida enne teeleasumist Hispaniola poole Madridis oli lugenud . Ikka ja jälle võrdles ta Hispaniola esimese kirikupea Antonio de Lerca ülestähendusi Kreeka Platoni dialoogidega " Timaios " ja " Kriton " ; luges hulgalisi vastuolusid nende töödes , ent ka mitmeid sarnasusi . 
Kakssada aastat olid õpetlased vaielnud , kas Juelva Alonso Sancheze poolt avastatud Hispaniola — see pea Euroopa suurune manner keset üüratut Atlandi ookeani — võib olla Platoni , Proklose , Egiptuse krooniku Manetho , Straboni , Arnobiuse ja teiste antiikaja õpetlaste poolt kirjeldatud Atlantis ? Kas kullast sammastel , mida oma silmaga nägid Tüüroses Makedoonia Aleksander ja Herodotos , oli mingi seos nendega , mis Atlatayamo meresõitjad oma Printsi veenmiseks kaasa võtsid ? Nagu enamus õpetatud jesuiite , uskus Calderon , et Atlatayamo on Atlantis ja Kreeka Platonini olid jõudnud vaid kuuldused katastroofidest . Manner oli säilinud , ent hävinud oli tsivilisatsioon , mis merd sõitis ja kaugeid maailmu koloniseeris . Calderon tegi väljakirjutusi , lappas vanu pärgamente ja oleks oma paberilasu taha peaaegu tukkuma jäänud , kui kaks pealtnäha erinevatest asjadest kõnelevat ürikut poleks tema tähelepanu teritanud . 
Kõigepealt oli seal de Lerca ülestähendus , et kohalikud olevat uskunud Titauna pühasse olemusse ; see oli omamoodi maailmasammas . Kuid raske oli kindlaks teha , mis selle tingis — kas vulkaanist tulev hukatus , Printsi nägemus selle tipus või mäe enda ülevus . Igaljuhul olid nad sinna oma kuningaid matnud . Nii , nagu nad elusana olid olnud . See viimane katke sundis Calderoni lehitsema Jose de la Lloparte reisikirja Egiptusesse . Too sajandi alguse maadeavastaja oli põhjalikult kirjeldanud Püramiide , neis peituvaid rikkusi ja kohalikke uskumusi . Ja mingi paganlik püha oreool valitses ka nende mõistatuslike ehitiste ümber . Iidsed Egiptuse valitsejad olid maetud nende kunstlikke mägede sisse , seal oli nende viimne puhkepaik . Nekropol . Muumiad — elusarnasust säilitavad surnud ... 
Raske oli siin mitte näha sarnasust ja Calderon jäi mõtlema , kuhu ikkagi olid tol ammusel ajal seilanud Atlatayamo laevad ? Kes keda oli õpetanud ? Nendele küsimustele pidi vastuse andma homme algav retk Sierra Titaunale . Calderon mõtles , kas mitte ka isa de Herriega polnud siin enne ekspeditsiooni vanu käsikirju uurinud ja samade asjade üle aru pidanud . Talle tundus , nagu lehviks enesetapja neetud vaim tema ümber ja keelitaks teda loobuma teadmiste avastamisest , mis peavad jääma igaveseks saladuseks . 
Enne uinumist jõi kardinal kannu punast ja magusat gadeirose veini . 
1696 . aasta 19. septembril seisis Carlos II erisaadik , Püha Inkvisitsiooni liige , jesuiidi kardinal Manolo Santiago y Calderon Vera Cruzi katedraali kellatornis . Oli vaikne õhtu , tuul tõi Atlandilt joovastavat ookeanihõngu , linnast kostis muusikat . Oli saabumas veel üks sume suveöö . Felipe II marmorist ratsamonument all väljakul käskis minna Läände , uute avastamata maade poole , et tuua au ja kuulsust Pax Hispanicale , viia maailma igasse soppi sõnumit katoliiklust Impeeriumist . Kuninga käes oli mõõk , tema rinnal rippus rist . Kardinal Calderon sosistas vaikselt palve ja kui ta pea langetas , avanes tema ees pööritav sügavik . Vaid nädalapäevad tagasi oli ta seisnud sealsamas ja mõtisklenud isa de Herriega kohutava teo põhjuste üle . Nüüd ta teadis neid . 
Kuid ei soovinud mäletada . 
Kas viiv , mis kulub kukkumiseks munakiviväljakule , on piisav , et kahetsus sinu hinge tungiks ja aja tagasi liikuma paneks ? Kus algab inimese mõtetes jumalik alge ja kus lõppeb see sureliku hädise karjega päästva ja lunastava Igaviku järele ? 
Calderon meenutas de Herriega hüvastijätukirja , paari kiiruga kritseldatud rida . Kirja , mida ta nüüd mõistis . 
Lihtsalt üks laip . Surnud ja matmata . Kas saan ma olla midagi muud ? 
Kardinal tundis tuttavat peapööritust . See polnud võrreldav Sierra Titaunale ronimisega , selle kitsukestel radadel turnimisega . Siit , katedraalitornist , oli vaade avaram ja kõrgem . Ta sulges silmad ja meenutas , kinnitades endale , et tema — Calderon — on vapram , kui de Herriega . 
Kui de Herriega oligi järele mõelnud , siis oli temas olnud rohkem usku . 
Ekspeditsioon polnud suur . Calderon tõldvankris , kaks munka teenriteks , ent mitte Jeronimo , kes isegi kirikuvande alla panemise ähvardusel oli keeldunud Sierra Titaunale kaasa tulemast . Veel kolm protokolliga ette nähtud sõdurit , kolm pärismaalastest abilist ja kaks muulaajajat , kes de Herriegatki olid saatnud . Nemad tundsid teed . Retk kauguses kõrguva Titauna juurde võttis Vera Cruzist nädala . Ülev mäestik ja selle tipp ei paistnud põrmugi lähemale tulevat , ikka kõrgus see kusagil kaugustes . Teel möödusid nad mitmetest linnavaremetest , nägid suurejoonelisi säilmeid Atlatayamo kunagisest hiilgusest . Mille kohalikud sajandeid tagasi harduses Printsi õpetuse ees ja põlgusest iidsete valitsejate eluviisi vastu olid hüljanud . Ja siis — lõputud haljad tasandikud , õilsad põllumaad , kus Hispaniola asukad uute isandate all tööd rügasid , luues võimalusi Impeeriumi edasikestmiseks , selle kuulsuseks ja igaveseks auks . Muistsetel aegadel kaevatud kanalid niisutasid põlde . Metsad , millest olid ehitatud armaadad ja flotad , mis valvasid Pax Hispanica merepiire , hakkasid kaitsma mereteed Indiasse . 
Titauna . 
Nii rahulik , ülev , suursugune , majesteetlik , püha , jumalik . 
Nagu Siioni mägi , mõtles isa Calderon . Või need saladuslikud püramiidid , sest ahelikust kõrguv mägi paistis tõepoolest kolmnurksena . 
Mägedeni jõudes tegid nad esimene pikema peatuse . Tõus tõotas tulla raske . Muulaajajad teadsid teed . Terve päeva ronisid nad kitsukestel radadel , siis näidati Calderonile kohta , kust de Herriega oli koos viie pärismaalasega edasi läinud . Kolme päeva pärast oli ta üksi naasnud . Oli selge , et koht , kuhu nad jõudsid , märkis tõepoolest vana kultuspaika . Siia oli kuhjatud tahutud kiviplokke ; mäe küljelt avanes vaade orgu . Calderonile meenutas see teatrilava . Madalale orukaldale võisid mahtuda sajad ja tuhanded atlatajaamod , kui tulid vaatama oma kuningate matuseid . Varisenud kivikamakad ja töödeldud sammaste jäänused näisid viitavat gigantlikule väravale . Selle vahelt oli surnud kuningat edasi kantud . Kuhu ? Oli ainult üks tee . Üles mägedesse . 
Kui selle algus oligi kunagi sillutatud , siis nüüd tuli ronida üle teravate kivinukkide . Jumalate viha oli oma töö teinud . Ent tee oli siiski näha . Järgmistel päevadel sai isa Calderon teada , mida tähendab mägiekspeditsioon tundmatus suunas , kui juhinduda tuleb ainult ähmasest memorandumist ja eelmiste teelkäijate juhuslikult jäetud märkidest . Tegelikult olid need de Herriega retke laagripaigad ka ainsad tähised — mõned lõkkeasemed , jäänused söömaaegadest , jala murdnud muulakorjus ... 
Et nad on sihtmärgile väga lähedal , andsid lõpuks tunnistust kinnimüüritud koopaavaused , piltkirjas tahutud märgid kaljul ja ka see , mida Calderon oli kõige rohkem oodanud ja kartnud . 
Kolm atlatajaamot , kes olid de Herriegat saatnud , kuid tagasi tulemata jäänud . 
Laibahais hakkas kaugelt ninna , surnukehadele kantud kiviklibu olid hulkuvad metsloomad laiali ajanud , raipesööjatel oli pikaks ajaks kõhutäidet jätkunud . Calderon uuris jäänuseid ja veendus , et nende surmapõhjust tal enam tuvastada ei õnnestu . Meeste laibad olid lebanud kõrvuti , mäeveerult kokku kuhjatud kivikeste all ühishauas . Ent kui palju kardinal ka ei otsinud , ei leidnud ta midagi , mis oleks meenutanud risti . Paarist oksast kokku seotud ristiga oleks de Herriega ju hakkama saanud . 
Kuidas võis üks vana preester üksinda tappa kolm täisjõus meest ? 
Või oli see õnnetusjuhtum ? Varing näiteks ? Selline valiv , mis sunnib ainsat ellujäänut enesetappu sooritama . Olid nad leidnud üüratuid aardeid , nende jagamise suhtes kokku leppinud , kuid de Herriega oli oma kaaslased salakavalalt mõrvanud ning ei suutnud hiljem süümepiinu taluda ? 
Või — Calderon pühkis selle mõtte juures laubalt külma higi — polnud see ei õnnetus ega kuritöö , vaid hoopis seesama , mille täideviimiseks de Herriega leidis jõudu alles Vera Cruzi katedraali kellatornis ? 
Sama päeva õhtul jõudsid nad väravani . Polnud kahtlust , et selle tagant avanes tee nekropoli . Massiivsed messingist väravad olid täis õudseid kujundeid , nende hulgas domineerisid koer , härjapea ja rist . Väravad olid köidetud raske ketiga , millest eelmine ekspeditsioon oli jagu saanud . Calderoni saatjad teadsid , mis neid võib ees oodata , nad nõudsid missat ja selle nad ka said . Süüdati tõrvikud ja astuti sisse . 
Üsna varsti mõistis Calderon , et kõige lihtsam on nendes katakombides ära eksida ja kõige raskem de Herriega enesetapu põhjuses selgusele jõuda . Nende sammud kajasid õõnsalt , kui nad hämaras labürindis sihitult ringi uitasid . Eksimist polnud siiski karta , sest tuuletõmbuse järgi oli lihtne väljapääsu leida . Paari tunni pärast hakkas Calderon muistsete paganate ehitusstiili ja nekropoli sisemist süsteemi mõistma . Oli peakoridor , millest käänulised käigud viisid erinevate valitsejate hauakambriteni . Nad käisid mõnedes ja leidsid ülisuured kivist kirstud , hulgaliselt väiksemaid nende ümber ja mõistlikus koguses aardeid . Kambrite seinad olid kaunistatud piltkirjaga kuningate elust . Calderonile meenusid taas de la Lloparte ülestähendused Egiptusest ja samalaadsed nekropolid Toskaanas . 
Ei mingeid deemoneid ega tegelikult üldse midagi huvitavat . Ei jäänud ka muljet , et kullast väärisasju oleks minema viidud . Nad kulgesid üha sügavamale kalju sisemusse , haudade välimuse järgi otsustades minevikust üha rohkem tänapäeva poole . Calderon imetles oma saatjate vaprust ja meelekindlust , mida usk oli neile sedavõrd sisendanud , et paganlikud tabud mehi enam ei kohutanud . 
Lõpuks jõudsid nad viimase haua juurde . 
See oli avatud . 
Viimane hauakamber oli teistest erinev ; siin polnud kaunistusi ega aardeid , polnud peenelt tahutud ja graveeritud kirstu . See oli viimane haud Atlatayamo kuningate kuulsusrikkas reas , lihtne ja vaoshoitud . Siin lõppes ajalugu ja algas tänapäev . 
Kõige harilikuma väikese kivikirstu kaas oli pealt lükatud . De Herriegal polnud olnud mahti või tahtmist surnut tema viimsesse rahusse jätta . Calderon käsutas oma abilised ukse juurde valvesse ja lähenes kirstule . De Herriega enesetapu põhjus sai olla vaid siin . 
See oligi . 
Hirmust ja ehmatusest oleks kirstu kohale kummardunud Calderon tõrviku muumiale äärepealt peale pillanud . Võib-olla olekski nii kõige parem olnud . 
Tuul sasis kellatornis Calderoni juukseid . Kätega kramplikult rinnatise külge klammerdudes tõstis ta pea ega vaadanud enam alla , de Herriega surmatee poole . See polnud tema tee . Ega pidanud selleks kunagi saama . De Herriega oli olnud püha mees , jäänud ustavaks oma usule lõpuni . Nii lõpuni , kui üldse oli võimalik . Vaid kõige kindlameelsemad ja pühendunumad võivad nii talitada . 
Jeronimo ilmus trepilt Calderoni kõrvale . " Asekuningas otsib teid , " ütles ta vaikselt . " Ainult mina teadsin , kust teid leida ... " 
" Ma tulen , " pomises Calderon . 
" Kas teiega on kõik korras , püha isa ? " 
Minuga ? Kõik korras ? Aga muidugi , mõtles kardinal , minuga on kõik korras . Nagu ka nende püssirohutünnidega , mida ustavad jesuiidid praegu Sierra Titauna poole veavad . Kuld kuninglikku aardekambrisse ja paganlik kultuskoht hävitada . Viimast hauakambrit mitte uurida . Nad kuulavad sõna , nad on kuulekad ja jumalakartlikud . Tema , Calderon , suutis selle käsu anda . De Herriega mitte . Ta oli liiga püha . 
Taamal ookeanis seilasid Hispaania poole neli purje . Pardal uued atlatajaamode seast värvatud tercio'd . Neil kõigil on omad kohused ja sõjad — praegu veel Euroopas , aga varsti ka Cortiliaras ja Indias . Need purjed seal , mõtles Calderon , ei anna mulle õigust . Enesetapp on liiga lihtne ... ja ilmselt pole minu usk nii tugev , kui de Herriegal . 
" Kas eksortsismid aitasid ? " küsis Jeronimo ebalevalt . 
" Jah , mu poeg . Aitasid . Nad aitavad alati . " 
" Nii et nekropol on nüüd puhas ? " 
Nekropol ? Jah , nekropol . Seal on surnud . Lihtsalt laibad . Lihtsalt üks laip . Surnud ja matmata . Kas saan ma olla midagi muud ? 
Ta pööras ennast munga poole . " Unusta de Herriega . Sul pole tema surmas süüd . " 
Jeronimo kummardas alandlikult . 
Süü . Oli sel sõnal enam üldse mingit tähendust ? Kas sai Calderon veel iialgi kellelegi patte andeks anda , teades , et atlatajaamode müütides ja pärimustes on üks viga ? Et üks laev seitsmest , mis kadunud Printsi otsima läks , tuli siiski tagasi . Katastroofid ja aegade hämarus , võib-olla ka meresõitjate endi ettevaatus , ei lubanud Hispaniola põlisasukatel mäletada ega teada , et Prints maeti oma kuninglikule kohale . Salaja ja ammu . Nad olid ta siiski leidnud - - kaugelt , võõralt maalt , ja ära toonud koos ristiga , kuhu Pilatuse käsilased olid ta naelutanud , mille talad talle hauda kaasa pandud ja millel ikka veel tahvel — IESVSNAZARENVSREXIVDAEORVM . Nad olid ta mumifitseerinud — ilmselt juba seal — Palestiinas - , ja salaja minema toimetanud . Surnust üles tõusnud ... 
" Lähme , " ohkas Calderon . " Ma tahan asekuningale kinnitada , et ta talitas õigesti , mattes de Herriega pühitsetud mulda . Homme õnnistan ma katedraali uuesti sisse . " 
