" Kuningas Christeri mõõk " ja Ingrid Arvustused 
Indrek Hargla 



Aknast avanes vaade sammaldunud kividele , lahel oli parasjagu sügistuult ja lained loksusid vahutades randa . Ma ei kuulnud loksumist ; restorani aknad olid suletud , kuid nad ei sulgenud mu meelte ees mere lõhnu ja hääli . Mulle meeldis see pilt , oma uue suvila aknast hakkan ma nüüd kogu aeg merd nägema . Hämardus , tibutas kergelt vihma . " Kuningas Christeri mõõga " terrass oli klaasseintega , meri siinsamas . Tüüpiline lõunarootsi linnalähedane restoran — avar , piinlikuseni puhas , hubane ; mälestusmärk üleelmisel kümnendil seda maad tabanud kõigelubatusest ... 
" Ma ootan kedagi , " ütlesin kelnerile . " Üks õlu seniks . Midagi lahjemat . " Ta noogutas ja eemaldus . Tuhatoosi laual muidugi ei olnud . Läksin ise serveerimislaua juurde ja varustasin ennast ühega , tabades saali teisest otsast hallipäise pensionäri hukkamõistva pilgu . 
Õlu oli jääkülm ja ilma vahu ja peaaegu maitseta . Vaatsin kella . 18.04. Olime kokku leppinud pisut peale kuut . Ta lõpetab töö kell neli , sõidab koju , vahetab riided ( kas vahetab ? ) , mukib ennast veidi ja võtab takso . Taksot ma talle ei maininud , ütlesin vaid , et tulen oma autoga . See pidi piisav olema , Ingrid on mõistlik tüdruk . 
Ta tuli 18.11. Tuli kiirel , uhkel ja naerataval sammul , nautides oma saabumise effekti . Põlvedeni nahkseelik ( täpselt põlvedeni ) , ainult niipalju , et sääred kogu oma jumalikkuses näha oleksid , pisut ümber puusade — ja jälle täpselt parajalt , et mitte mõjuda liiga väljakutsuvana , pigem informeerijana . Hallikas sviiter . Rinnahoidja oli ta kodus ära võtnud , tarbetu samm mõnes mõttes , see oli tal mingi moodne väljaanne , mis ei surunud rindu liiga keha ligi ... Kuid sviiter oli liibuv , tema rinnad kerkisid neist malbe väljakutsena . Ta teadis , et olin päeval hetkeks liiga kauaks ta avatud pluusinööbist põhjustatud vaadet nautima jäänud . Pluus oli valge , rinnahoidja joonistus sellest ilusti välja . Ja Ingrid teadis , et ma teadsin , et päeval oli ta veel rinnahoidjas ... Zhest oli piisav ja kõnekas . Nii tullakse ennast pakkuma ja andma . Ma kavatsesin pakkumise vastu võtta . Helepruunid juuksed , kukla tagant patsi sõlmatud , et kaunid näojooned täiuslikkuses välja joonistuksid — tal polnud tarvis mind oma juustega peibutada . Teravapilgulised , elavad silmad , rootslaslik nöbinina ja kõrge laup , kitsad huuled . 
Ta istus , jäädes laua juures viivuks seisma , et saaksin teda imetleda ; ja istus väga graatsiliselt , surus reied kokku , lehvitas oma helepruune juukseid . Ma ei hakanud tõusma , sest teadsin , et siin pole kombeks naistele toole laua alt tõmmata . Aga igas muus mõttes on nad naised nagu naised ikka . 
" Ma hilinesin veidi , vabanda , " ütles ka oma laulval häälel ja naeratas . Tegelikult kiirgas ja lõbusast naeratusest hoopis küsimus — " Noh ! Kuidas on ? Oled vapustatud ? " 
Mõneti ma olin . " Vabandan , " vastasin . " Hilinemine pole kuigi suur patt . Sa näed fantastiline välja . " Temast lõhnas vihma , mere ja " Gucci " järele . Mitte tugevalt . 
" Mul läks taksoga pisut aega , linnas on tipptund . " Kurat , ta ei raiska ka üldse aega ! Juba pidin ma teadma , et ta tuli taksoga . 
" Ma ütlesin , et sa näed fantastiline välja . " 
" Aitäh . " Pakkusin talle sigaretti . Ingrid sõrmed riivasid pooleldi mõtteliselt mu kätt , kui ta danhilli õngitses . Alles siis , kui tulemasinat klõpsutasin , küsis ta äkki : " Kuidas sa tead , et ma suitsetan ? " Töö juures nad ei tohi ju suitsetada . 
" Nägin , kuidas sa sulepead hoidsid . Igatsevalt , kahe sõrme vahel keerutades . " 
" Detektiiv ! " ta puhus suitsu mõnuga välja . 
" Iga ajaloolane on pisut detektiiv . Pealegi tuleb deduktiivset meetodit kasutada igal alal , mitte ainult kriminalistikas . Loogika on relv . " 
" Heinlein ütleb , et loogika on tautoloogia , selle kaudu ei saa me midagi teada , mida me juba ei tea . " 
" Sa oled Heinleini lugenud ? " 
" Minu endine mees luges teda palju . Ja tsiteeris mulle . Sa ei kasutanud loogikat , vaid lihtsat vaatlust . " 
" Ja tegin sellest tõese järelduse . " 
Ta noogutas ja pilgutas kiiresti ripsmeid . Ilusad silmad , täpselt need , mis vaja . " Tegid juhuslikult õige järelduse . " 
" Hästi , edaspidi katsun rohkem empiirikaga relvastuda . " 
" Ajaloolastel pole just palju millega relvastuda . Kuid sinu relvad on head . Tead , millise mulje sinu loeng jättis ? Nad olid täielikus vaimustuses , tormasid sind otsima ... " 
Ja ta rääkis mulle sellest , mida isegi teadsin . Mõtlesin , kas mitte teadlaste vaimustus polnud kallutanud Ingridit nii riietuma . Naised on nii mõjutatavad ja tihti pole võimalik mõista , kellest või millest . Konverentsikeskuse sekretärina puutus ta paljude kuulsustega kokku . Ilus , aktiivne , energiline naine . Loomulikult ei võtnud ta igat õhtusöögikutset vastu , ei — seda ma temast ei uskunud . Ingridis oli piisavalt eneseuhkust ja väärikust . 
" Ingrid ! " ütlesin , kui ta oli oma kiidukõne lõpetanud . " Ma tahtsin sind selle õhtusöögiga lihtsalt tänada . Ilma sinuta poleks see kõik olnud nii suurepärane . Olen sulle väga tänulik , tõesti olen . Kõik tuli ju nädalajagu ümber mängida , kutsed ümber kirjutada . Ja et loeng õnnestus — et kogu konverents õnnestus , hoolimata minu viivitusest — on suuresti sinu teene . " Ja ma olin siiras . Ta sai sellest aru . Olin tüdrukut oma plaanide muutmisega kõvasti vintsutanud . Aga nägin ma teda esimest korda alles siin — Lundis . Ning pidin ennast taas needma , kui halvasti ma oskan telefonis kõlanud hääle omanikku ette kujutada . Telefonid ? ma pole veel ikka nendega harjunud ! 
" Aitäh , Rainer ! " sõnas ta vaikselt . " Ja aitäh lillede eest . " 
Ta oli aru saanud ! Saatsin buketi anonüümselt . Nii mõjub rohkem . 
Kelner . Me tellisime veel ühed õlled ja jäime menüüd uurima . 
" Lubad , ma valin ? " Vaatame , kui palju on temas rootslannat . Aga ta noogutas . " Ma olen tegelikult kohutavalt näljane . " 
" Siis tellime midagi kergemat — näljaga ei tohi palju süüa . Hoolimata sellest , kui palju tahad . " Noh , ma tegin nalja , aga mõtlesin seda tõsiselt . 
" Armastad sa rootsi toite ? " küsis ta . 
" Ohjaa , väga ! " 
Eelroad koosnesid peamiselt lõhest , heeringast ja kõiksugusest muust jälkusest , mis vees elab . Siiski , oli ka ainult taimesalateid . 
" Meie köök on väga tervislik , " seletas Ingrid edasi . " Kerge , lihtne ja kasulik . Rootslased pole kunagi pidanud suuri loomakarju . Meri on lähedal ja rikas , põhjas on metsad ja põdrad . Aga me armastame juurvilju ka . " 
" Mina armastan juurvilju lausa meeletult . " 
" Kas tõesti ! See on tore . Tead , ma pole muidugi päris taimetoitlane , kuid proovin siiski ilma raskema lihata läbi ajada . On muidugi fanaatilisi taimetoitlasi , mõned neist on täitsa hullud . Meil Rootsis , ma mõtlen . Aga mina söön kala ja kana hea meelega . Raskemat liha aga mitte eriti ... " 
" Mitte eriti ... " küsisin menüült pilku tõstes . 
" Nojah . Sea- ja loomaliha näiteks . Ma söön neid olendeid , kes ei armasta — kalu , kanu ... " 
" Kas kanad ei armasta ? " 
" Nad ei kanna oma poegade eest hoolt nagu imetajad , ma mõtlen . Ainult sigivad . Aga lehmad ja vasikad ... Ma olen maalt pärit , " lisas ta selgituseks . 
" Soovid algatuseks kreeka salatit ? " tegin ma ettepaneku . " Tomat , feta , sibul , kapsas , oliiviõli . " 
" Hea meelega , ainult ma ei usu , et nad siin oliiviõli kasutavad . " 
" Midaiganes , mulle maitsevad kreeka toidud . Senikaua , kui nad liha kallale ei lähe . " 
" Sa oled ka taimetoitlane ? " 
" Oo ei , kaugeltki mitte . Aga mul on omad eelistused . Kreeka lihatoidud nende hulka ei kuulu . Mida me põhiroaks võtame ? Kala ? " 
Ingrid muigas : " Oleneb millist veini me tahame juua . " 
" Et siis nagu toit käib veini juurde , mitte vastupidi ? " 
" Ma valin alati niimoodi . Täna ma mõtlen kerge muskaadiga prantsuse veini peale . Selle juurde sobiks ... " 
" Merluus a la San Jose , " katkestasin teda . " Ja vein on 86-nda " Chablis de Montagues " . Kusjuures täiesti kindalt ! " 
" Neil on merluusi ? " kergitas ta silmi . " Poleks arvanudki ... " 
" Neil ei ole merluusi , paraku . Olen seda ükskord San Jose's söönud , peakoka soovitusel . Kala polnud suurem asi aga vein oli võrratu . " Naersime . Millistest tühiasjadest ka nalja ei leita , kui tahetakse naerda . 
" Sulle meeldivad veinid ? " päris siis Ingrid , kui oli oma naerulsui näo üle laua minu poole kallutanud . " Tead , mina olen mõnikord veinidieedil , see on nii toitev . " 
" Ma ei usu , et sul oleks ükski hea põhjus dieedi jaoks . " Ega tal olnudki . 
" Naised peavad ikka vahest dieeti pidama . Jääb kala . " 
" Lõhe , kammeljas , tursk ? " 
" Pigem tursk , lõhe on liiga rasvane . " 
" Tursk Karlskrona moodi siis , " otsustasin . " Sobib mullegi . " 
" Ei , ära lase ennast minu taimetoitlusest segada . Kui soovid biifsteiki või midagi ... " 
" Ingrid , ma söön heameelega keedetud turska . " 
" Seda meil osatakse teha , " noogutas Ingrid agaralt . " Aga tead , mis on rootsi köögi suurim võlu ? " 
" Juurviljad ? , " pakkusin . 
" Muidugi ! Lillkapsad võiga , estragoniga hautatud kaalikad , stuuvitud kartulid...mmmm . " 
Lillkapsad võiga , estragoniga hautatud kaalikad , stuuvitud kartulid ... mõelda vaid ! 
Ingrid limpsas keelega üle oma meelate huulte . See oli mõeldud selleks , et ma näeks ta huuli , keelt ja naudinguaimuses nägu . 
" Oleme siis valinud — feta ja tursk ? " 
" Nii pole sul võimalust prantsuse keeles tellida , " nurrus ta . 
" Sa arvasid , et katsun sind niimoodi meelitada ? " 
" Oo , ma ei mõelnud üldse , et sa peaksid mind meelitama . Lihtsalt sa näid olevat sedasorti mees , kes põhimõtteliselt tellib ainult prantsuse keeles . 
Jäi veel vein . " Dom d'Aguilloc , " pakkusin " 95. aasta oma . See on veidi mõrkja maitsega , muskaati väga õrnalt aga tursa juurde sobib . " 
" Kas neil Austraalia veine on ? " 
Lugesin veinimenüüd . " On . Aga...need pole suuremad asjad . Oota , siiski ... " Drewston Hill " . See on küll joodav . " 
" " Drewston Hill ? " Pole kuulnudki . " 
" Uus sort . Mõjub teiste osside magusa kõrval ootamatult hapuna . Aga huvitav kogemus . " 
" Oled sa seda joonud ? " 
" Mitte palju . Austraalia veinid pole minu maitse . " 
" Aga California ? " 
Minu grimass ütles kõik . 
" Paul Masson ? Kas see siis ... " 
" On hea kolmel põhjusel . Esiteks saab tühja pudelit lillevaasina kasutada . Teiseks ei pea korgitseri olema , keerad lihtsalt kaane pealt . Kolmandaks on pudel liitrine . Aga õhtusöögi juurde seda juua ei kõlba . Isegi marineerimiseks on ta liiga rämps . " 
" Kes siis Paul Massoniga marineerib ? " 
" Ilmselt need , kes kokandusest midagi ei tea . " Masson " rikub hea toidu ära . " 
Ingrid naeris . " Millega siis sina marineerid ? Või teed sa üldse ise süüa ? " 
" Jah , teen küll . Ma olen suurepärane kokk , Ingrid . Ausalt ! See on poissmehe elu üks nauditavamaid elamusi . Toituda tuleb targalt ja tervislikult . Õige toit pikendab eluiga . Aga marineerin ma peamiselt " Lussac St. Emillion'iga " . 94. aastast allapoole jäävate markidega . Kuigi ka see on joomiseks suurepärane . " Lussac " on väga pika ajalooga vein . " 
" On neil seda ? " 
Tegin näo , et uurin menüüd . 
" On . " 
" Siis joome Lussac'i . " 
Lähenev kelner kuulis seda ja noogutas mõistvalt . " Lussac " oli siin üks kallimaid veine . Nägin , et ta silmitses Ingridit hindavalt ja heakskiitvalt . 
" Me võtame kahed kreeka salatid ja kahed tursad Karlskrona moodi , " ütlesin talle . " Ja kalale soola ainult peale keetmist . Ilma loorberita . Salat oliiviõliga . Pudel " Lussac'i " , kõige parem , kui see oleks 86. aasta oma . " 
Kui ta läinud olid ümises Ingrid : " Ja sa ei saanudki prantuse keeles tellida ... " 
" Mul on järgmisel nädalal Toulouse'is seminar . Küll ma siis jõuan . Neil on seal linna lähedal suurepäraseid restorane — pisikesed , hubased , kitsad . Tänaval laudade ääres istuvad vuntside ja barettidega vanamehed , joovad kalvaadost ning mängivad doominot . Stiilne linn...tule kaasa ! " 
Ta oli üllatunud aga meeldivalt üllatanud . " Mul on töö , Rainer ... Ma ei saa nii äkki . " Aga ei küsimust , miks ta peaks tulema . 
" Noh , ma niisama...juhuks , kui saad . Seminar kestab kolm päeva . Mul läheb seal igavaks . " 
" Ma olen kindel , et sa leiad kohalikust ülikoolist mõne kena sekretäri ... " 
" Neil ei ole seal nii kenasid sekretäre . Ja asi pole ju ainult kenaduses . " 
" Milles siis ? " 
Kehitasin õlgu . " Prantsuse sügis , hiline suvi õieti . Viimased viinamarjasaagid , õhus on magus ja imal õunalõhn , päike käib madalalt aga ööd on veel soojad . Lõikuspeaod ... Mina ja Rootsi kõige ilusam naine . Romantika ... " 
Nüüd ta ei naernud . " Ma tuleksin , Rainer . Hea meelega tuleksin , tõesti , aga ma ei saa . " 
" Siis järgmisel sügisel ? Ma tulen aasta pärast jälle siia . Tead , ma ostisn ju mere äärde suvila . " 
" Mäletan , et mainisid seda . Kas sa hakkadki nüüd Rootsis ja sügiseti puhkamas käima ? " 
" Järgmised kaks aastat olen Kieli Ülikoolis . Sealt pole palju nädalavahetusteks siia sõita . Suvila on üksildases kohas , peaaegu otse rannal . Jõuan neljapäeva õhtul ( reeded teen loengutest vabaks ) , järgmisel hommikul kalale , pärast nokitsen maja kallal . Laupäeval töötan . Pühapäeval pakin asjad ja olen õhtul taas Kielis . Ja siis on jõulud ja kolm vaba nädalalt . " 
" Mis sind Rootsis nii köidab ? " uuris ta . 
" Toit ehk ? Loodus ja meri . Üksindus . Kõle sügis . " 
" Sulle meeldis ju prantsuse sügis . " 
" Vene sügis meeldib mulle ka . Ja Itaalia oma . Mulle meeldivad kõik sügised , nad on erinevad . Looduse muutumine ja see , kuidas inimesed seda vastu võtavad . Sügis muudab inimesi , Ingrid . Ma tahan kogeda kõiki sügiseid maailmas . " 
Toodi feta salat . Kelner valas mulle veini . Maitsesin seda . " See on 84. aasta oma , " ütlesin pilku pudelile heitmata . 
" Te ütlesite , et kõige parem , kui oleks 86. aasta , aga seda meil ei ole . Kuid ... " 
" Pole hullu , aitäh . See sobib suurepäraselt ! " 
Me lõime klaase kokku . " Sinu terviseks , Ingrid . Ja veelkord — suur aitäh sulle . " 
" Sinu terviseks , Rainer ! " 
Süütasime sigaretid , ega asunud veel salati kallale . " See sinu loeng , " tuletas Ingrid meelde . " Tead , ma kuulan ikka kõiki loenguid , mida olen ettevalmistanud ... Mitte , et ma neist kõigist aru saaksin . Geenitehnoloogiast või küberneetikast ei mõista ma midagi , ajalugu pole mind ka kunagi eriti huvitanud . Sinu loeng aga ... Tead , see lummas kuidagi . Kõik oli nii elav ja siinsamas . Sulgesin silmad ja nägin kõike nii reaalselt . See on suur kunst , mida sa valdad — auditoorium neelas iga su sõna . " 
" Nojah , " tegelikult ma olin nüüd pisut kõrvust tõstetud . " Ehk oli ka teema huvitav ... " 
" Huvitav ? Ma arvan , et teema polnud üldse huvitav , vähemalt minusugusele asjasepühendamatule . Sina tegid ta huvitavaks , mõelda vaid — " 17. sajandi Lõuna-Saksimaa kuurivürstide õukonnast levinud alkeemia mõju valgustusaegse meditsiini arengule " — kas midagi igavamat on veel võimalik välja mõelda ? ! Aga sa panid selle elama ja kõlama . " 
" Head isu , Ingrid ! " Me sõime . Feta oli odavamat sorti oliiviõliga , kuid üsna maitsev . 
Ingrid mälus aeglaselt juustu , kallutas pea viltu , silmad poolsuletud ja võttis väikse sõõmu veini . Ma tahtsin seda naist ! " See on tõesti hea vein . Jätan meelde , " lubas ta . Me rääkisime veel veinidest , sest veinist rääkimine paneb teda jooma . Enne turske tellisime teise pudeli . Ingridi silmadesse tekkis peibutav ja kaval tuluke , ta elavnes , liikus rohkem toolil , kallutas ennast ühe rohkem üle laua minu poole . Tundsin ta " Nina " ja " Lussac'iga " segunevat hingust . Kui ta vahepael tualetti läks , kõikus ta kergelt . Ta oli juba piisavalt joonud . 
Tursk oli hea . Ingrid sõi isuga . Ma jutustasin talle keskaegseid erootilisi anektoote . Ta arvas , et ka neist võiks loengu kokku seada . Mina ütlesin , et sel puuduks teaduslik tähendus . 
" Sa ei peaaegu söö üldse , Rainer . " 
Näkkisin kergelt broccolit . " Söön ikka . Aga mulle meeldib aeglaselt süüa . Meil pole ju kuhugi kiiret . " 
" Ei . Ei ole . Aga hilja on raskem taksot saada . " 
" Ma viin su koju , ole mureta . " 
" Aga siis ei tohiks sa enam veini juua . " 
Ma valasin ta pokaali täis . " Hästi , ma ei joo enam . " 
" Aga mina ei taha üksi juua . " 
" Ma olen hea juht , Ingrid . Ei ühtegi õnnetust . Sinu terviseks ! " 
" Meie terviseks , skål ! " 
Lõpetasime pudeli ja tema oma prae poole tunni pärast . Kohvist ja jäätisest loobusime . Nägin juba Ingridi näost , et ta tahtis voodisse . Kui me " Kuningas Christeri Mõõgast " väljusime , oli sadu järele jäänud . Õhk oli selge ja värske . Ta hoidis mul käest ja tema sõrmed värisesid erutusest . 
Parkla oli restorani taga ja tühi . Siia ei avanenud ühtegi akent . 
Me suudlesime auto juures . Ta nõjatus vastu pagasiruumi , ajas jalad kergelt laiali , lükkas ennast minu vastu , sirutas käed pintsaku alt läbi , tundsin ta küüsi oma seljal . 
" Lussac'i " hapukas muskaadimaitse oli ta huultel ja keelel , mis vilkalt ja andunult mu suhu lipsas . Mulle meeldis ta suudlus . 
Silitasin ta rindu ja tõmbasin kergelt pagasiruumist eemale . Vaba vasaku käega avasin luugi . Ingrid ei teinud seda märkamagi ja imes ennast endiselt mu huulte vastu . Libistasin käe üle naise selja , kuni see puutus vastu mu paremat rannet , stileti pärlmutterkäepide hakkas varuka salataskust ustavalt pihku . Kuurvürst Bernhardti kingitus oma usinale ja kuulekale õuearst Rainerile ... Ma torkasin stileti kiiresti Ingridi vasakusse külge — täpselt ribide vahele , otse südamesse . Ta ei tundnud valu , stilett on nõelterav ja vilunud kätes viivituseta surmav . Tema huuled olid veel ikka minu suul , sinna ta ohkas ka oma surmaohke , tundsin keelel südamesooja verd . Naine vajus pagasiruumi , sulgesin luugi . 
Tegelikult oligi vana hea Bernhardt selle " Lussaci'ga " marinaadiretsepti leiutanud . Rootsi aedvilju meil siis muidugi veel polnud . 
Lillkapsad võiga , estragoniga hautatud kaalikad , stuuvitud kartulid ? Ohjaa ... muidugi ! 
