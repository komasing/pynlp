Nad tulevad täna öösel 
Indrek Hargla 



" Doktor Lannier ? " naise külmad sõrmed kompasid ta kätt kui jäised õhupuhangud . " Ma tahtsin teile veel midagi öelda . " 
" Muidugi , Vanda . Aga ütle mulle ikka Ester , eks ! " 
" Ei , doktor Lannier peab ütlema . Tingimata peab doktor ütlema , ma tean . " 
" Hästi , olgu siis doktor , Vanda . Saan ma veel midagi sinu heaks teha ? " 
" Ohjaa , saate küll . Ma tahtsingi teilt paluda ... pange uks enne kinni ! " 
Ester pööras pead . Viimane lahkuv arst oli tõepoolest ukse lahti jätnud . Õige vähe paokile tegelikult ja mingit tuuletõmmet ta ei tundnud . Koridorist ei kostunud palatisse ühtegi häält . Kuidas küll Vanda ... ? Ikka on sellega nii raske harjuda , mõtles ta . Ikka on kuidagi kõhe teada , et need , kes ei näe , tunnevad seda , mis on su selja taga . Ent võibolla Vanda lihtsalt ei kuulnud ukse klõpsatust ... Ta läks ja sulges aeglaselt ukse , tuli siis laua juurde tagasi . Vanda istus kramplikult püstist rühti hoides toolil , käed kergelt ette tõstetud , et Esterit kombata . 
" Istuge siia minu kõrvale , doktor Lannier . " 
Doktor Lannier istus ta kõrvale . 
" Ma tahan , et te istute , siis te olete kauem . Kui te seisate , lähete varem minema . Aga ma ei taha , et te varem minema läheksite . " 
Kõik nad tahavad seda . Kõik nad tahavad rääkida . Rääkida , rääkida , rääkida ... Vanda oli pisut erinev . Mõnikord tahtis ta päevade viisi mõtelda . 
" Niisiis , Vanda ? " 
" Jah . " Naine haaras tal käest , jälle tundis Ester külmade sõrmede kramplikku puudutust . Kõigist haigetest olid Vanda sõrmed kõige külmemad . Ester oli tema temperatuuri mõõtnud rohkem kui protseduurid ette näevad . See oli normis . Ühel visiidil — teisel kuul peale naise haiglasse saabumist — oli Ester oma ehmatuseks avastanud , et oli enesele pooleldi teadmata enne Vanda juurde minekut kampsuni kitli alla pannud . Kas ta ainult kujutas ette või oli siin palatis tõesti külmem ? 
" Ma pean teile midagi rääkima . See on oluline . Kas te kuulate mind ? " 
" Ma kuulan sind , Vanda . " 
" Pean midagi edasi ütlema . Teile on sõnum . Tema jättis selle sõnumi . " 
" Kes tema ? " 
" Efraim . " 
Ester ohkas . 
" Ma pidin teile edasi ütlema , et nad tulevad täna öösel . Te peate täna valves olema . Te peate teadma . Ja valmis olema . Nad tulevad täna öösel . Tal võib alguses väga kole olla . " 
" Kellel ? " küsis Ester osavõtlikust teeseldes . " Kellel võib kole olla ? " 
" Seda Efraim ei öelnud . " 
" Ja kes need siis tulevad ? " 
" Nemad . " Vanda hääles segunesid üllatus ja ükskõiksus . " Nemad muidugi . Efraim tunneb neid . " 
" Miks sa just mulle pidid seda ütlema ? Kas ... Efraim seda ka seletas ? " Huvi , ilmuta huvi , kordas Ester endale . 
" Jah . Ta ütles , et teie oskate saksa keelt . Midagi oli veel ... Ahjaa , ta ütles , et te ei tohi neid ära ajada . Muidu ei tule ja too nad enam kunagi . Ta kauples ta välja . Seda paluski Efraim öelda . Et läbirääkimised lõppesid edukalt . Ma arvan , et see on väga oluline . Te saate ju aru , eks ? Saate ju ? Efraim ei ütle kunagi midagi sellist , mis pole oluline . Ta on väga tõsine ja pühendatud . " 
" Pühendunud ehk ? " 
" Ei , pühendatud ikka . Kõik teavad seda . Temal on õigus öelda , teistel ei ole . Ta tulebki alati midagi tähtsat ütlema . Ega te ei saa kauemaks minu juurde jääda ? " 
" Ei , Vanda . Kahjuks ei saa . Aga ma tulen varsti tagasi . Kell on juba palju . " 
" Jah , loomulikult ... Teil on juba kiire . Teil hakkab seitsme minuti pärast loeng . " 
Ester vaatas tahtmatult kella . " Peaaegu — kümne minuti pärast täpsemalt . Nägemiseni , Vanda . " 
" Räägite üliõpilastele minust ka ? " 
" Mõnikord . Siis , kui vaja on ja see sulle kasuks tuleb . " 
" Tulge varsti jälle ! Ja olge siis öösel valmis . " 
" Kahjuks pole täna minu valvekord ... " 
" Siis tehke nii , et oleks . Te peate seda tegema ! " 
" Hästi , Vanda , ma vaatan , mida ma teha saan . " 
Kui Ester ukse avas , küsis tema poole seljaga olev pime naine : " Kas teile ei tundu , doktor Lannier , et Efraim tahab meid millegi eest hoiatada ? " 
Valetada ei tohi , mõtles Ester . Mitte iialgi ei tohi neile valetada . " Ma ei tea . Aga küllap see nii on , kui sa ütled . " 
Mööda haiglakoridori tõtates tuli talle meelde , et pole kunagi Vandale öelnud , et oskab saksa keelt . 
*** 
Pärast loengut suudles ta doktor Lorentzonit põgusalt karvasele põsele ja lükkas aeglaselt tema käe oma pihalt . Liiga aeglaselt isegi , nii et see tegi pikema kruiisi Esteri tuharatel . " Ei , Bruno . Unusta . See on möödas . " 
" Mõnikord see tuleb tagasi . " 
" See ei tule . " 
" Siis ainult üks õhtusöök . Vanade aegade meenutuseks . Ütleme , et täna kell seitse ? " 
" Ainult õhtusöök ? " 
" Sa ju tunned mind ! " 
Jah , tunnen küll , tahtis Ester öelda , aga see teadmine täitis ta mingi magusa rammestusega , mis raevukalt mõistusega sõdima hakkas . Õhtusöök ? Mis see siis niiväga ära oleks . Brunoga on väga meeldiv kuskil vaikses restoranis veini juua ja ... Nojah , siis võib see tõesti tagasi tulla . Aga ma olen teisiti otsustanud . Ei , täna veel mitte ! 
" Mõni teine kord , Bruno . Ma olen täna valves . " 
" Barbara on . " 
" Ma vahetasin temaga ära . Ta ... ta ütles , et tal on täna üks kohtamine . " Barbara oli tõesti teinud häbelikku ja vaevatud nägu . Keegi olevat murdumas ja tema ees põrmu langemas ; rauad on sulanud ja just täna on tal valvekord . Ma vahetan Barbaraga ära , otsustas Ester . Ta on nõus , ma tean . 
" Et siis homme ? " küsis doktor Lorentzon alandliku bassetinäoga . 
" Vaatame . Täna pean ma valves olema . " Nad tulevad täna öösel . Te peate täna valves olema . Talle meenus Vanda . " Kas te Vanda kohta olete midagi otsustanud ? " 
" Ta paraneb . Aeglaselt , aga kindlalt . Mõned kuud veel , siis laseme ta koju . " 
" Ma olin täna tema juures . " 
" Muidugi sa olid . " 
" Ta rääkis jälle Efraimist . " 
" Jälle ? Võis juba arvata , et see on möödas ... ? Muud hallutsinatsioonid on meil õnnestunud juba välja ravida . Aga Efraim ... Ettekujutatav kontakt surnud vennaga , mõtleks ! Seda juhtub ka tervetel . Kaotusevalu , talumatu tühjus ... Juhtub . " 
Ester lükkas Bruno käe nüüd juba resoluutsemalt eemale . " Sa pole tema haiguslugu vist tähelepanelikult uurinud . " 
" Selleks oledki sina — vastava ettevalmistusega pimedate vaimuhaigete terapeut . " 
" Jah , olen küll . Aga ... " 
" Pole siin mingit 'aga' . Mul on üle saja patsiendi , kõigil omad sümptomid . Sina teed meditsiinilised üldistused , konsiilium määrab ravi . Ma ei jõua kõiki detaile meelde jätta . Aga Vanda puhul mul jäi ... " 
" Valesti jäi . Ta ei teadnud enne haigust üldse , et tal vend olemas oli , ta polnud veel sündinud , kui vend suri . Ma rääkisin emaga , kui Vanda sisse toodi ... Poiss haigestus neljasena ja seitsmeselt suri . Ravi ei aidanud , Efraim oli neljaselt otsekui ära vahetatud — ei tõusnudki enam voodist . Vanda hakkas Efraimist rääkima aga alles peale skisofreeniat ... Mingist kaotusvalust ei saa juttugi olla . " 
" Vanemate versioon , muud midagi . Ta võis selle ise välja uurida ja see põhjustaski alguses kaotusvalu ja hiljem haiguse ... Et läheme " Dino " juurde homme ? Ma panen laua kinni . " 
Taas pidi Ester ühe tugeva kämblaga võitlema . Ta võitis selle alles pärast väljapressitud suudlust . " Homme võibolla küll ... " 
" Kuule , sul on ju enne valvekorda kolm tundi vaba aega ? " 
" Ja sinul on konsiilium . " 
" Kurat , õige küll ... Aga homme siis kindlasti . Vaata , et sa hiljaks ei jää . " 
" Ma ei jää kunagi hiljaks . " 
Bruno tõstis ta käe huulte juurde , suudles sõrmi ja heitis kiire pilgu Esteri käekellale . " Kell on sul kolm minutit järel , mu kallis . Ja kolme minutiga jõuab palju teha , oi kui palju . " 
Ester Lannier libistas raamatu käest ja kuulatas . Nagu oleks ratasvoodi koridoris liikunud . Ei , küllap see ainult tundus talle . Kõik haiged magavad ja tema on siin teisel korrusel üksi . Esimesel on valveõde ja öövaht ning mängivad kaarte . Ta sulges kabinetiakna — öö oli augusti kohta harjumatult külm ja tuuline — ning võbistas õlgu . Külm nagu ... Vanda juures , mõtles ta . Miks nad seda palatit korralikult ei küta ? Peaks Brunole ütlema ... Jama , augustis ei köeta üldse . Küllap on see lihtsalt tuulepoolne palat . 
Ta keetis teed , luges veel ühe peatüki , kus Mirabel lõpuks Norra suusakuurordis kaminavalguses Jamesile karunahkadel andus ja mõtles Brunole . Tegelikult ei tohiks ta mehe peale nii palju mõelda , ta on oma otsuse juba teinud . Või on ta ? 
Kell kolm läks ta koridori ringkäigule , kiikas usteakendest sisse ja veendus , et uksed on lukus ja kõik rahulik . Miks ei peakski olema ? Kõik pimedad magavad ja näevad oma vaimuhaigeid unesid . Kõik magavad , kõik on rahulik . Kedagi pole tulnud ... 
Nojah , juba jälle ta mõtles , kuidas Vanda teadis , et ta saksa keelt oskab . Ilmselt mõni pealtkuuldud vestluskatke . Aga ta ei mäletanud end kellelegi seda üldse maininud olevat . Saksa keel tõi talle meelde Helmuthi . 
Helmuth oli kuuene , kolmeaastaselt jäi pimedaks ja suutmata pimedust taluda , haigestus . Või nii arvati . Psühhosomaatiline põhjendus on alati kõige lihtsam , eriti kui tõenäoline põhjus varnast võtta on . Ärge kunagi öelge , et teate , mis skisofreenia on — meenutas Ester oma professorit loengutes rääkimas . Seni , kui me ei tea , kuidas see tekib , ei tea me ka , mis see on . Skisofreeniat — just seda , mis eriti noores vanuses välja lööb — oli Helmuthi suguvõsas varem esinenud . Ja mida varemas nooruses haigus tekib , seda raskem see on , seda ravimatum see on . Poiss toodi haiglasse Saksamaalt kolm kuud tagasi . Ester polnud poisiga rääkinud . Keegi ei olnud . Helmuth ei rääkinud , ainult joonistas . Ester oli pilte loengutes näidanud . Üks noor tudengineiu oli minestanud . 
Ester jalutas koridori lõpuni , nõjatus aknalauale , vaatas pimedusse . Saarepuu vana erahaiglaks ümberehitatud estancia tagaaias vappus ja väänles tormi käes . Oli ta ikka akna kabinetis sulgenud ? Jah , oli küll . Tänaöine torm oli tulnud ( oli tulnud ... — lõpeta ! ) kuidagi äkiliselt ja eriti raevukana . 
Külm tuuleõhk puhus talle vastu sääri . Ilmselt lõi torm akna jälle lahti , mõtles ta ; pöördus , ent seisatus äkki . Midagi oli selle puu ja tuule ulgumisega paganama valesti . Miski oli Esteri silmanurka häirinud , mingi seletamatult ebaharilik detail . Silmanurka ? 
Uuesti vaatas ta välja . Harilik augustitorm , nagu neid ookeani rannikul tihti ette tuleb . Tuul undab ja ulub , raputab katuseplekki , kolistab akendega , vedrutab puid , mängib tänavalaternatega ... 
Tegelikult nägi kõik välja nagu neil tormistel öödel ikka . Midagi oli aga teistmoodi . Ester ei mõistnud alguses , mis nimelt . Siis ta taipas . 
Vana saar vappus tormi käes , sahistas lehtedega , koputas oktsega vastu katuseäärt ... aga tuul ei unnanud . 
Lilleklumbil , millele maja külge kinnitatud öölatern heitis kõhedat valgust , olid daaliad hääletust tuulest maadligi . Tuul tuli ookeani poolt , uhas maja lõunakülge , ent ei teinud ühtegi tuule häält ... Saare tagant paistsid linnatuled , neoonlampide kutsuvad kirjad ja linnapark , mille kõik puud varjasid majesteetlikus rahus viimaseid suudluseid nautivaid armunuid . Linnas ei olnud tormi . 
Estancia aiamüüri taga seisid sekvoiad , mille ükski oks ei liikunud . 
Ester suundus tõtlikul sammul valvekabineti poolde . Imelik torm , mõtles ta . Puhub tugeva tuulega ja ainult siin . Endiselt tundis ta tuuletõmmet , ent ust avades see kadus . Kabineti aken oli kõvasti kinni . Ta astus akna juurde ja vaatas välja . Vähemalt siit aknast paistis kõik nagu tavaliselt . Müür oli lähemal ja selle tagant polnud näha ei linnaparki ega sekvoiasid tänava ääres — kabinetiaken avanes läänekülge . Põõsad ... Need olid küll tuule käes segi paisatud , rapseldasid oksadega nagu hernehirmutis tühjade varrukatega . Hääletu tuul sasis põõsaid ja ... 
... ja see tuul ei tulnud ookeani poolt . Põõsad vehkisid oma lehtede ja okstega põhjatuule käes — tuule poolt , mis oli tulnud täna öösel ( oli tulnud täna öösel ... ) maismaalt . Ookeani rannikul ei puhu kunagi tuul maa poolt merele — niipalju sadamalinna tüdruk Ester teadis . Ennast rahulikuks sundides läks ta idakoridori . 
Haigla idakülge uhas läänetuul . Sirelid kaldusid tugevalt vastu müüri . 
Keeristorm oli haigla oma embusse haaranud . Tuul keerles ümber haigla ; tegi tema kohal ringe ... Ja tegelikult puhus ka majast läbi , sest Ester võis vanduda , et kõik aknad olid kinni aga koridoris uhas külm ja jäine tõmbetuul . 
Naine seisatas kabinetiukse ees . Korraga tundis ta vastupandamatut vajadust minna alakorrusele õe ja öövahi seltsi . Ta võiks näiteks küsida ega õel mõnda raamatut ei ole ... Jah , seda võiks ta tõesti teha . Ja vaadata valvuri telerist ilmateadet . 
Ta tahtis juba trepi poole minna , kui kuulis , et keegi tema selja taga koridoris liikus . 
*** 
Midagi liikus . 
See ei astunud , sammude kõla polnud kuulda . Midagi lihtsalt liikus , sest õhk liikus . Ja see midagi hingas . No nüüd aitab , mõtles Ester . Palatiuksed peavad olema öösiti lukus ja nad olid lukus . Valvenupp töötab alati ja tualett on igas palatis eraldi . Palatiukse avanemisel hakkab kabinetis paneel piiksuma . See on valvur , kes tuli kontrollima , kas aknad on kinni , ja et mind mitte häirida , käib sokkides . 
See peab olema valvur . 
Aga lõunakoridor oli tühi . Kui see nüüd oli mingi teravmeelse tehnilise taibuga haige , siis ... Ester hingas sügavalt sisse ja otsustas , et nüüd kutsub ta valvuri ise üles ... 
Te ei tohi neid ära ajada , Vanda külmad sõrmed pigistasid ta kätt , muidu ei tule ja too nad enam kunagi . 
" Hei , " hõikas Ester . " Kes siin on ? " 
Vaikus . Koridori lõpus akna taga liikusid puuoksad . Ester mõtles , et ta tunneb ennast väga rumalalt . Kuskil kolksatas midagi . Kiiresti pööras naine ennast ringi . Ta ei jõudnud kunagi selgusele , kas ta tegelikult nägi seda meetrikõrgust erepunakat ja läiklevat kogu nurga taha vilksatamas või mitte . 
Aga siis hakkas üks hääl karjuma . Öist haiglavaikust lõhestasid hirmukarjed . 
Tal võib alguses väga kole olla ... 
Bruno Lorentzon vabastas poisi pea õrnalt Esteri sülest . Mõlemad — kuueaastane poiss ja arst — magasid . Ester lebas põiki voodis , pea rinnale vajunud , selg vastu seina . Helmuthi alasti keha oli naine hoolsalt teki sisse mähkinud ja hoidnud , kuni nad mõlemad olid uinunud . Madonna lapsega ... 
Päike siras varahommikuselt ebalevalt ja andekspaluvalt kardinate vahelt sisse ja ripsas kiirtga Esteri kaunist ja väsinud oravanägu . Magava naise näost kiirgas armastust ja rahulolu . Poisi nägu oli kahvatu ja kuidagi roidunud , ent ta suu hingas rahulikult ja sõrmed olid unekrambis klammerdunud Esteri käsivarre ümber . 
Bruno vaatas kella . Pool seitse . Valveõde oli talle helistanud tund aega tagasi ja nõudnud , et doktor kiiresti tuleks . Midagi oli õde veel lisanud , midagi segast sellest , et helistab juba pikalt , aga ei saanud tormi tõttu ühendust ja alles nüüd on need kuradi ahvid liinid korda saanud . 
Millise tormi tõttu , oli Bruno pahaselt interkomi ühmanud ; aknast arusaamatuses neitsivagura koidiku fikseerinud ning ennast Barbara kuumava keha kõrvalt üles ajanud . Hommikune sats jääb siis ära , oli ta tigedalt mõelnud . Aga õde siunas endiselt tormi ja neid kuradi ahve ja ütles , et doktor Lannier on kuhugi kadunud ja keegi oli ülakorrusel karjunud . Seepeale oli Bruno interkomi välja lülitanud ja püksid kiiremini jalga ajanud . 
Helmuthi pead õrnalt padjale tõstes ja teda teki all kohendades ei saanud Bruno aru , miks poiss alasti oli . Ta vaatas abiotsivalt palatis ringi ega näinud kuskil pidzhaamat . See oli kummaline . Paljugi oli veel kummaline . Need murdunud oksad , näiteks , ümber haigla ja sellise laastamistööga vastuolus autoraadiost optimistlikul hommikutoonil hõigatud ilmateade . Või see , miks Ester kedagi ei kutsunud , kui Helmuth tõepoolest oli see , kes siin karjus . 
Helmuth ... ja karjus ? 
Tekk sai poisile peale ja Ester avas silmad . Hetkeks silmitses ta mõistmatult Brunot ja siis naeratas . 
" On sinuga kõik korras ? " sositas mees 
Esteri silmad noogutasid rõõmsalt ja uniselt . 
" Miks sa siin magad ? " 
Naise pea viitas aeglaselt poisi poole — tema pärast , kuidas sa ei mõista — ja raputas siis unerammu silmist . 
" Kas Helmuth karjus ? " 
Ester noogutas ja äkitselt nagu midagi meenutades sositas vastuseks : " Nad tulid täna öösel . " 
" Kes ? Mis ? " 
" Nad tulid ja tõid ta tagasi . Ja ma ei seganud neid ... " 
" Väga hea . Kuule ... " ta põimis oma käed naisele ümber ta tõmbas ta hellalt voodist üles . " Lähme teeme kohvi , siis räägid . " 
Naine nõjatus ta õlale ja hingas oma kitsaste värvimata huulte vahelt Bruno jaoks nii armast , unest ärganud Esteri-hommikust-pesemata-hammaste-aroomi . Sassis juuksed paitasid mehe põske . 
" Bruno ? " Esteri kondid raksusid õrnalt , kui ta voodist tõusis . 
" Jah ? " 
" Ta rääkis ... " 
" Kes ? Helmuth ? " 
" Jah , ja ta näeb nüüd . " 
Kohv oli kange ja terav , torkas Esterile kõhtu nagu stilett ja pani ta silmad vett jooksma . Bruno Lorentzon silitas ühe käega ta põske ja teisega hoidis telefonitoru . 
" ... Lõunaks , ma arvan . Ei , varem ta ei ärka . Ei ärka , frau Lintz ... Oleks väga hea kui lennukiga . Ta tahab teid näha ... Jah , justnimelt näha ! Ma ju räägin teile , et ... Mein Gott ... ei , ma ei valeta . Ise ütles ... ein moment ... " Põske silitanud käsi kattis telefonitoru . " Ester , räägi ise nendega . Ma ei suuda seda selgeks teha ... " 
Kui naine telefoniga rääkis , katsus doktor Lorentzon oma mõtetes selgust luua , sest seda läheb tal hommikuse konsiiliumi jaoks väga tarvis . Kohe väga läheb tarvis . Kuidas ta põhjendab , et ühe ööga sai väga rasket skisofreeniavormi põdev poiss terveks . Ja sai tagasi ka nägemise . Kuidas ta , kurat , neile seletab , millist ravi ta kasutas . Et orgaaniline haigus , mis nii rängalt oli hälbinud juntsu mõttemaailma , rebinud ta lahti reaalsusest ja loonud neid jubedaid kujutlusi , mida ta joonistas , oli lihtsalt üle läinud . Ja poiss oli hakanud ka rääkima ... 
Ester üritas midagi kannatlikult saksa keeles telefonis selgeks teha . Naise silmis võbelesid pisarad . See on kõige õnnelikum hetk tema elus , mõtles Bruno . Öelda emale , et tema poeg on jälle terve , on jälle maailmas ja maailma jaoks tagasi ... 
" Wo ist meine Mutter , " kuulis Bruno Esterit telefonis oma öiseid poisi suust kuuldud karjeid meenutavat . " Ich möchte nach Hause ... " 
See on imeline . Liiga imeline , et uskuda . Aga arst saab uskuda ainult meditsiini . Ja imed polegi uskumiseks , vaid paremal juhul teadmiseks võtmiseks . Meil on üks tervenenud patsient rohkem ja see on hea . Kõige parem . Ester pani toru hargile . 
" Nad jõuavad õhtuks . Tulevad esimese lennukiga . Kaua ta haiglas peab veel olema ? " 
" Nädala vast , mitte rohkem . Kui ta ikka on terve ... " 
" On , Bruno , on . Ma ju rääkisin temaga . " 
Jah , seda doktor Lorentzon teadis . Nuttev poiss öös , kes ei saanud aru , kus ja miks ta on ja kes tahtis ainult koju ema juurde . Ja Ester oli kuidagi hüsteerias poisi maha rahustanud ; oli suutnud ta uinutada , talle saksakeelseid muinasjutte jutustada , mida mutter'gi talle kunagi rääkinud oli — seesama mutter , kes saabub kohe , kui Helmuth on tubli poiss ja kohe magama jääb ... Mis oleks juhtunud , kui siin poleks olnud kedagi , kes saksa keeles lastega rääkida mõistaks ? Ester oli ju kunagi Saksamaal au-pair'iks olnud , oskas saksa lastega ümber käia ; teadis , mida ja kuidas neile rääkida ... Jah , see oli puhas õnn , et just Ester oli täna öösel valves olnud . Puhas õnn , et Barbara pealelõunal helistas ja ... Kurat , kes selliseid imelisi asju küll korraldab ? 
" Ja siis ma ütlesin talle , et ... " Vanda kummardus Esteri kõrva juurde ja sositas oma pimedate pimekohtingu sensuaalseima hetke saladused sõbranna kõrva . Hetkeks nad vakatasid , tõmbusid teineteisest eemale ja hakkasid siis ühel hetkel , nagu märguande peale naerma . Kahe naise naer põrkus lõkerdades vastu pargitiiki ja pahane pardiema kamandas pesakonna sellisest lärmakast kohast eemale . Saiatükid jäid vette hulpima ja paremat püüdmisaega ootama . See saabus varsti , sest naised suundusid juba edasi . 
" Vaarikajäätise lõhn , Ester . Tunned ? " 
" Ei . Aga ma usun , et sina tuuned . " 
" Muidugi tunnen . See tuleb sealt ... pärnade poolt . " 
Ester ajas kaela õieli ja vaatas pargisisemusse . Tõepoolest , pärnasalu taga oleks nagu midagi roosakat võbelenud . Umbes sellist värvi on harilikult linnapargi jäätisemüüjate kärud . 
" Teeme siis pealegi ühed jäätised , " soostus ta . " Mis kell ta sind ootab ? " 
" Pool kuus . Aga ootab kasvõi üheksani . Tead , tal pole üldse ajataju ja mina ei tea , kuidas ta oma asjadega hakkama saab ! " 
Ester hoidis Vandat käevangust , ent teine suundus juba juhtimatagi jäätisekäru poole . " Mul on nii hea meel , et sina oma asjadega hakkama saad , Vanda . " 
" Oh , minu pärast ei tasu sul tõesti muretseda . " 
Ester oli selles veendunud . Kasvõi möödajalutavate meesterahvaste pilgud Vandale kinnitasid talle seda . Vanda oli miniseelikus — ta oli selle mõjust lugenud ning kindel , et Gregorio tunneb seda . No ja kui ei tunne , siis Vanda räägib talle , mis tal seljas on ja kui see ka ei mõju , siis ... Isegi Ester tundis tema keha malbet ja sooja hõngust . See jäine külmus oli kadunud . 
" Ma ei muretsegi . Lihtsalt passin peale , et sa hiljaks ei jääks . " 
" Ma ei jää kunagi hiljaks . " Nüüd limpsis Vanda juba jäätist . " Sa tulid siis haiglast ära ? " 
" Jah . " 
" Miks ? Või ma ei tohi küsida ? " 
Parem , kui sa tõesti ei küsiks , Vanda . Aga ta vastas : " Helmuthi pärast . " 
" Helmuthi ? " 
" Nojah . Sa ju mäletad teda ? " 
" Ähmaselt . Ma mäletan haigla-aega üldse kuidagi ähmaselt . Nagu poleks ma ise päriselt seal olnud . Aga Helmuth ... Jah , ma mäletan , et keegi karjus ühel ööl , kui see võimas torm oli ... Ja pärast vist räägiti temast kogu aeg . Aga ta sai vist enne mind terveks ? " 
" Jah , Vanda , sai küll ... " Ester vakatas äkki . " Sa ütlesid , et siis , kui see torm oli . Aga kuidas sa teadsid , et torm oli ? " Külma- ja hirmutunne , mida ta nii sügavale mälusoppidesse toppis , tuli tagasi . 
" Tuul undas ja ulus ju nagu meeletu ! Seda ma mäletan . Ja siis hakkas üks poisihääl karjuma . " 
Ester asetas sõnu väga ettevaatlikult ritta . Oli midagi , mida ta pidi ja tahtis juba ammu Vanda käest küsida . " See oli seesama öö , kui sa ütlesid , et Efraim ... " 
" Kes ? " 
" Efraim . Sinu vend . Ta suri noorelt ... " 
" Mul pole kunagi venda olnud , Ester . " 
" Ei , sul oli ... " 
" Ester ! " Vanda seisatas ja haaras tal käsivarrest . " Ma ei mäleta oma haigusest palju . Ja ma ei tahagi mäletada . Ma võisin paljugi välja mõelda ... Ma ju olen lugenud pimedate psühhiaatriaõpikuid — aju strukturaalsed anomaaliad põhjustavad haige meeltes tegelikkusele mittevastavaid ettekujutusi ja psühhoose ... Mul pole kunagi venda olnud ! Ja sellist nime nagu Efraim , kuulen ma esimest korda ! " 
" Mida sa sellest poisihäälest mäletad ? " küsis Ester . 
" Ta karjus . Midagi nagu 'vooost memuut' ... Karjus pikalt . Ma ei saanud sellest aru . " 
" Ta karjus Wo ist meine Mutter — see on saksa keeles . Ta on ju saksalne . " 
" Ma ei teadnudki , et sa oskad saksa keelt . " 
Jah , muidugi sa ei teadnud , mõtles Ester . 
" Miks sa siis Helmuthi pärast haiglast ära tulid ? Ta sai ju terveks ? " 
Pargivärav oli juba lähedal . " Sai terveks . Sel samal ööl , kui ta karjuma hakkas . Sel ööl sain ma aru ... " 
" Millest sa aru said ? " 
Ester kõhkles . Ei saanud olla , et Vanda midagi ei mäletaks ... " Ta toodi tagasi , " ütles ta siis ettevaatlikult . " Efraimi ei toodud kunagi tagasi . Ta jäigi vahetatud lapseks ... Vahetatud ei ela siin maailmas kaua . " 
" Vahetatud lapseks ? " Vanda raputas mõistmatuses pead . 
Ester otsis sõnu . " ... Changeling , wechselbag — ma ei tea , kuidas see meie keeles õieti on , Vanda . Nad vahetavad mõnikord lapsi — nemad , sealtpoolt , haldjad või kes iganes . Ja need vahetatud on ... sellised ... poolearulised , armetud koopiad . Aga Helmuthi tõid nad tagasi , sest ... Ma ei teagi , miks . Arvan , et Efraim korraldas selle kuidagi . Kauples enda vastu välja . Sa ei mäleta siis midagi , Vanda ? " 
" Ei . Aga küllap see nii oli , kui sa ütled . " 
Ester ohkas . " Ah , olgu peale . Eks ma ajan mingit jama vist . " 
Pargiväraval seisis keegi koeraga mees . Vandat haistes hakkas labrador saba liputama ja peremehe käsi limpsima . 
" Gregorio on siin , ootab sind juba , " ütles Ester . 
Vanda embas sõbrannat . " Ma tundsin teda juba eemalt , tead , tal on selline naljakas lõhn , " sõnas ta lõbusalt . 
" Ole siis tubli ! " Ester suudles Vandat põsele . 
" Olen küll ! Tead , ta tõesti sobib mulle . Kuule ! Aga , ma tahtsin sinult ka küsida , et kas ... " Vanda kummardus Esterile lähemale ja sosistas midagi kõrva . 
Ester naeratas . " Ei , " ütles ta . " Niipalju kui ma tean , pole selline pimedus päritav . Aga laste eest tuleb hästi hoolt kanda , Vanda ! Väga hästi . Tulgu lapsi teil palju ! " 
Ja Vanda vastas : " Tead , ma arvan , et nad võivad tulla juba täna öösel . " 
