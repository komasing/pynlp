Fusion 
Indrek Hargla 



Moderne latin fusion polnud just päris see , mida mõelnud olin . Mitte et ma ainult Benny Goodmani ja Igavest Kuupaiste Serenaadi oleks tahtnud puhuda . Või lootusetult igavaks kulunud diksiländi , ei . Ma lihtsalt polnud nootidest nii kaugel olevat jämmi kunagi mänginud . Loomulikult ei panda jazzis kunagi kõike viimase noodini kirja , improvisatsioon võib tihti loole täiesti uue ilme anda ; juba Suur Oscar ütles , et noodivihik on elusa jazzi surm . Ent vabalt mängida võib vanades lugudes ka , lendlemiseks leiab alati teema . Aga ega nad öelnud , millist saksimeest nad täpselt taga otsivad . " Drop Inni " ukse peale oli keegi kuulutuse kleepinud , et jazzband otsib tenoripuhujat , kuulamised seal-ja-seal ja nii ma läksingi . Oli mingi vana laohoone Amageril , kahekordne tellistest lobudik , lõhnas vanaraua ja surnud õli järele . Trepp viis teisele korrale , ukse peal lihtsale A4-le trükitud silt , et " The Ipanema Groovers " ja kõrval kellanupp . Järjekorda ei olnud . Võibolla olin ma esimene . Lasin kella ja mingi närustes teksades vend lasi mind sisse . Mõtlesin , et see on transamees aga pärast tuli välja , et loominguline juht hoopis . Kaks kasti " Tuborgit " vedeles nurgas , pillid hiljuti lahti pakitud , keegi sättis võimu üles . Olid trummid , bass , klahvid — küllaltki tõsised , " Rolandiga " — ja flööt . See oli üllatus . Nad ei öelnud , mida nad täpselt mängivad või keda otsivad . Palusid lihtsalt mängida . Lasin siis oma firmaasja , " I Got Plenty of Nothing . " Pole küll päris zhanrilugu aga mulle need pikad , lõpmatult kulgevad meloodiad istuvad . Ja Gershwin on ju päris keeruline ka . Tundus , et meeldis . Siis kästi suvalist bossanoovat lasta ja lõpuks sinna juurde prantsuse tänavaakordionit pookida . Aga nii , et oleks jazz ja uudne . Mõtlesin esiteks , et vennad on lolliks läinud aga hakkasin peale . Noh , bossanoovaga sain hakkama . " Ipanemat " igaks juhuks ei võtnud , sest muidu mõtlevad , et olen ette valmistanud . Mõtisklesin hoopis ühe ammukuuldud Sergio Mendesi teema üle . Saksil jääb üldiselt bossanoovas ilma rütmigrupita hinge väheks , aga eks nad teadsid seda isegi . Kui aeg oli le france'iga jätkata , hakkasin eputama ja lasin " Tea for two'd " , ainult ropult sünkoope vahele . Aga klahvimees — toosama teksades kolge — kargas kohe kampa ja asjast sai asja . Lõpetuseks anti üks õlu ja paluti nädala pärast " Drop Innis " olla . Saks tuli kaasa võtta , eks pärast lähe prooviks , arvasin . 
Siis ma veel ei teadnud , et neil solist ka on . 
Eks ole , on ju kummaline orkester — klahvid , flööt , saks , rütm ja sinna juurde solist ? Aga need fusioni-vennad ongi sellised . Kõige tähtsam on originaalsus ja see , et keegi varem poleks teinud . Saks ju üldiselt soolopill ja korralikus bändis asi , mis tooni annab . Mitte et ma oleksin selline dinosauruse tõugu kriitik , kes arvab , et kui paned klahvid , kitarri ja rocki rütmigrupi bigbändi lugusid mängima , et siis ongi fusion . 
Saime " Innis " nädala pärast kokku . " The Ipanema Groovers " tundis ennast mugavalt , õllega ei koonerdanud . Mind viibati lauda ja toodi õlu ka kohe ette . Lars oli klahvimees , too teksades lõngus — loominguline juht . Kohe tehti selgeks ka , et trummid on tema poiss . Polnudki esiti märganud aga nüüd paistis ikka väga välja küll . Thomas oli " trummipoja " nimi , selline ilane ja hillitsetud emane , värvitud silmadega . Bassimees Søren , süsimustade juustega , habetunud ja kuidagi kõige tarmukam . Kandis tumedaid prille ja naeratas muhedalt peaaegu kõige peale , mida keegi rääkis . Flööti mängis Jens . Muusikakoolist , kiitsakas ja prillidega , pidi olema väga andekas , öeldi . Mulle jäi küll mulje , et kõige rohkem õlle peale , sest ta jõi seda nagu vett . 
Nad ootasid solisti . Ent mulle öeldi kohe ära , et olen põhimõtteliselt vastu võetud . Lars lükkas õlalt Thomase käe , see vist lipsas laua alla ta põlvele ja ütles : " Hästi mängid , vend . Kui sobib , oled sees . Selle kuu peale on on kolm kõrtsilepingut , näkku tuleb 7500 krooni . Siis on vaikus , teeme uusi lugusid . Talvel Hamburgi tuur kaks nädalat , seal üks väike festival ja paar plaadivenda pidid kuulama . Kui hästi läheb , saame teise CD kah uuesti tööle . Et hapuks ei läheks , tuleb palju ringi sõita . Kui veab , siis Thomas korraldab paar teleasja , tal on seal käsi sees . Suveks on kõik lahtine . Nii et hoia kõrvad valla , iga tööots on teretulnud . " Mõtlesin , et vaevalt see Thomase käsi , mis teles sees , aga küsisin : " Ma ei teagi , mida te õieti mängite ? " 
Noh , ja siis nad rääkisidki oma fusionist , et kuidas sellega ikka praegu lõikab ja mis kõik liinid on seni jazzis kokku sulatamata , millist puhangut nendest leida võib ja nii edasi . Pikalt ja innustatult rääkisid , mul hakkas endal ka suu vett jooksma , et kuidas " There's A Boat , That's Leaving Soon For New York " Argentina pampastiilis ja hot-bassi soologa pikitult kõlada võiks . Lars seletas , et kõige rumalamad on need , kes igasugust jazz-rocki kohe fusioniks peavad ja oma kolusse sisse ei taha tampida , et jazz on vaid tunnetusvahend , lahtimõtestamise viis , sulatusahi , kus kõik maailma hääled kokku võivad saada . " Puhud elu sisse sellele , mida kõik surnuks pidasid . Kaks asja , mis üldse kokku ei sobi , vaat otsi need muusikast üles ja anna neile hing . Rockis sa seda ei tee , mees ! " 
Kõrtsi tuli rahvast juurde , " Weather Report " keerati veelgi valjemaks . Mõnus hakkas ja janu suurenes . Siis laekus solist . Nimeks öeldi Lone . Lühikeste pruuniks värvitud juustega , pikkades mustades pükstes ja jakis . Valge liibuv särk selle alla , ilusad väiksed rinnad . Rinnahoidjat muidugi ei olnud , kus sa sellega . 
Ta ei olnud ilus , tegelikult . Lihtsalt selline tüdruk , kelle lähedal olemisest kõvaks läheb . Sellest sain kohe aru , kui ta mu kõrvale istus . Tema vist ka . Sest ta tõmbus must varsti eemale ega vaadanud üldse otsa . Meid tehti muidugi tuttavaks , Lonele toodi mineraalvett ja siis saingi esimest korda teda , et täna tuleb mängida . Miskit türgi või pakistani päritolu tütarlaps , kes järjekordsed klaasid tõi , küsis naeratades , et kas pillimehed noodi ikka ära tunnevad . Kõik naersid ja kinnitasid , et noodid on eilne päev . Lone pööras minu poole , patsutas õlale ja naeratas . Esimest korda . " Sul on ainult kolm soolot . Teed ära ? " 
Lubasin , et teen . Ja tegin ka . Ainult , et kui lavale läksime , olin Lonesse nii lootusetult armunud , et ei mäletagi , mida täpselt mängisin . Nad vist alustasid mingi bossanoovaga , mida klahvid hakkasid peale esimest ringi hekseldama ja mingit kahtlast new-age'i sisse tooma . Flööt andis takka . Oma esimese soolo venitasin ikkagi bossanovaga välja , vaevalt keegi arvas , et liiga stiilist kõrvale . Edasi tegid nad midagi küllaltki harilikku Philadelphia-stiilis ja mina mängisin kenasti kaasa . Päris fiilingut ei olnud , rahvale aga meeldis . Vaheaeg ja õlled . Lone aga imes lauas ikka vett , tema polnud veel algust teinud . Mahutasin ennast tema kõrvale . 
" Oleks võinud öelda , et tuleb peale minna . " 
" Meil on kombeks , et ei ütle . Ära pahanda , sa ju sobid . " Veelkord vaatas ta mulle otsa ja keegi oleks nagu tulise ora läbi näo ajanud . Ma olen kohtunud kahe sellise naisega . Üks oli Lufthansa stjuuardess , kes mulle veini sülle valas ja siis kummargil , lahtise särgikaelusega mind kuivatas ja teine Aalborgi muusikakooli klvaveriõpetaja , minust ainult seitse aastat vanem . Käisin kuu aega sadamas laadimas , siis julgesin eratunde paluda . Peale esimest korda ta raha enam ei võtnud . Loomulikult saad selle kõige ka endast saksiga välja puhuda ; öeldakse , et kõige paremad tükid tulevadki just siis , kui kedagi endast välja ajad . Aga see moment , kui ta ütles , et sobin , olin kindel , et seda endast küll välja ei puhu . Võimalus ju tekkis ka kohe . Kobisime uuesti lavale , mehed irvitasid , et eks näis , mida sa nüüd teed . Lohutasin ennast sellega , et minu ämber oleks eelkõige nende jama . Ega siis Peder Poulseni nime kavalehel " The Ipanema Grooversi " seas veel polnud . Ühesõnaga , oleks ma teadnud , et tegu on selliste jõhkarditega , võinuks nad oma fusioniga kukele sõita . Lone tuli kohe mikrofoni juurde , võttis selle pihkude vahele , ütles , et lugu pühendatud Jesperi mälestusele ja jäi ootama . Rahvas hõiskas . Nagu keegi oleks kõrva sosistanud , et nüüd pidi midagi suurt tulema . 
Ja siis pani Lars klahvide taga sellisse passaadi , et publik kohe vait jäi . Kõlas rõvedalt küll , sest idee järgi oli see vasekvinteti algus aga tema lükkas ju hammond-oreliga . Jens inises flöödiga kaasa , Thomas tormas esimeste taktidega kohe kaasa ja oleks ma teadnud , mis lugu tuleb , saanuks saksiga asja kolm korda võimsamaks teha . Ära tundsin alles siis , kui Søren bassiga seda kuulsat tada-tada-tadat hakkas panema . Et siis Pastoriuse " Come On , Come Over " . Üsna masohhistlik on seda ilma vaseta teha , aga fusion , noh . Siis võib . Ega mul Lone silmapilgutust vaja läinudki , et koos vokaaliga sisse tulla . Lugu ma ju teadsin . Esimene refrään oli meie etteaste , Søren väga ei pingutanud , kuigi see lugu rohkem bassile võimu annab . Lone oli võimas ! Originaalis on ju mehe laul , aga minu saks ja tema sopran läksid nii hästi kokku , et ise ka imestasin . Selles jazzi võlu ongi , et kui külgetõmme olemas , siis muusika elab . Kahele meeshäälele tehtud asja andis Lone üksi nii usutavalt ära , et isegi minul sipelgad mööda selga jooksid . Teist refrääni nad aga ei lõpetanudki , klahvisoolo asemel jäi nagu auk . Ju siis minu soolokoht . 
Alles hiljem tuli meelde , et ma paari takti võrra hiljaks jäin tuli sellest , et võimendusest käis äkiline staatikasurin läbi . Ehmatas ära , elekter lõi isegi sõrmedesse . Trummid andsid tempo ette ja Lars toetas harmooniga . Esimene asi , mis pähe tuli oli muidugi bassi tada-tada-tada . Sealt ma alustasingi . Vaatasin Lonet ja puhusin . Tuli küll lendlemine . Helid tõusid nii sügavalt ja ausalt . Kuidagi sa tabad ära , et nüüd on improvisatsioonil hing sees , pane silmad kinni ja lenda kaasa . Kui on antud , siis ta tuleb . Kui õpid pilli aga sädet ei ole , mängid kõik noodist perfektselt ära aga rahvas õhku ahmima ei hakka . Läksin nii hoogu , et kui silmad-kõrvad lahti tegin ... Noh , midagi oli muutunud . Publik oli endiselt sillas , ootas hetke , mil soolo peale plaksutada saab , ent orkestriga oli veider . Thomas tagus edasi , flööt oli muidugi vakka , bass mängis tuimalt oma rida . Klahvid lõid ähmast ja algelist harmooniat . Soolo lõpuks pidanuks nad siduja osa endale võtma ja vokaali uuesti sisse juhatama . Lone , kes vokaal oligi ... Lone vaatas mind vihaselt ja kuigi kõrtsis oli palav , ei saanud see ainult higi olla , mis ta näo märjaks tegi . Pisarad muidugi . Et ma siis lõpetasin soolo ja jäin ootama , mis edasi . Aplaus oli vinge , " Come on'i " laulis Lone ära , mingi vana Astrudi asja kohe otsa , portugali keeles isegi . Minule aga soolo jaoks ruumi ei jäetud , kuigi see vist pidigi see kolmas olema . Astrudi tehti kuidagi tuimalt ja noodist , Søren sai bassiga ühe hot'i panna . Seegi oli otsekui plaadi pealt maha kirjutatud . Ega rahvas saanud midagi aru , mina olin aga tige , et mis siis lahti on . No ehk lasin veidi pikemalt kui vaja oli , ent kuradi hästi kukkus välja ju . 
Kui lõpetasime , tuli välja , et Alabama neegrionud tulevad kohe peale bluusi andma ja meiega on selleks korraks asi õhtul . Ronisime oma vana lauda tagasi , rahvas patsutas ja hõikas . Minu bänd aga tige ja norus . Kui lauda saime , nägin selgelt , et Lone nutab , pööras minust ära ja Lars käratas : " Kust sa lindid said , ah ? " 
Ma ei mõistnud midagi öelda . Kehitasin õlgu , et mis siis nüüd on aga Lars pani edasi : " Said tüdruku nutma , on nüüd hea meel , jah ? " 
" Kaval oled , " mökitas Thomas sekka , " alatu oli see . " 
" Lone laulis jumalikult , mis teile ei meeldi , " käratasin ja võtsin ka esimese õllelonksu . Ega palju maha ei jahutanud . Søren oli oma muheda ilme kuhugi ära kaotanud , imes endassesulgunult sigaretti . Jens ei teinud üldse välja ja Lone nuttis . Ja nii nad ei öelnudki , milles asi , lõid käega , tellisid õlut . Fusion on fusion , ega sellistega suurt midagi peale hakka . Thomas ja Lars läksid kõige varem minema , käsikäes muide ja Lars urises , et ma nädala pärast Amageril proovis oleksin ning oma lollused jätaksin . Søren hankis kuskilt võluriliigutusega musta kaabu — muidugi sobis väga — kergitas siis seda , soovis head jätku — musketär , nagu ta oli . Jens pidi siis Lonele kavaleri mängima . Mina sain aru küll , et teised seda ei mõelnud — ju nad teadsid , et kui solist ohakas on , ei kleebi keegi külge . Jens näis arvavat , et ta suudab siin midagi ära teha , pani tüdrukule käe õlale ja vaatas uhkelt minu poole . Lone ei teinud väljagi , mossitas oma klaasi kohal kuni flööt pidi õlle pärast tualetis ära käima . 
" Mis siis valesti läks , " küsisin . Röökisin õieti , sest Alabama tahtis kõlareid puruks raiuda . 
" Ole vait , raisk , " hüüdis Lone vastu . Aga vaatas mulle ikkagi otsa . Tahtis tige olla , kuid silmad polnud . 
" Kuule , meil tuli ju hiiglama hästi välja , sobime , noh , " proovisin veel korra . 
Ta ei tahtnud midagi öelda , Jens tilkus ka tagasi . Liiga segaseks läks kõik see asi , rahvas taarus ringi , mingid ameerika turistid ronisid süüdimatult meie lauda bluusi nautima . Jõin õlle sõõmuga lõpuni , tõusin ja tõmbasin Lone püsti , endale väga lähedale . " Ära palun vihka mind , tüdruk ! " hüüdsin talle läbi Alabama-kammi kõrva . " Ma ei tea , mis teid tigedaks tegi , aga mina seda nii ei mõelnud . Räägime homme ? Järvede ääres , Triangli pool otsas , kell üks . Sobib sulle ? " 
Ma ju teadsin , et tema tundis ka seda tõmmet , juba " Come On " laulust saati , et viha on ainult tema enda jaoks , mingi kummalise süü allasurumiseks . Nüüd pani ta käe minu õlale , raputas juukseid ja ütles : " Ülehomme . Aga nüüd mine ära . Palun ! " 
Need fusioni-vennad on kõik friigid . *** 
Üks mobiiltelefon oli roheline , teine must , nahkrihmaga ümber peene piha . Seljas kandis helesinist liibuvat bodit nagu sportlased . Muidusörkijad järvede ääres ju eriti riietusele tähelepanu ei pööra , seal joostakse kõhte väiksemaks , õieti vist näidatakse kui palju see jooksmine ise korda läheb . Ta ei olnud sportlane aga treenitud kehaga küll . Suu hakkas kohe vett jooksma . Nõtke , graatsiline , leebe , bodi õrnalt võimendas seda , mis all . Mingeid riideid küll ei olnud . Mustad pikad juuksed tagant valge lehviga kokku seatud . 
" Sina oled Peder ? " Oli terve ringi järvele peale teinud aga isegi ei hingeldanud . Olin vaadanud halle luigepoegi , ei näinud , kuidas ta lähenes . Võpatasin . Tuul tuli järve poolt ja tõi kerget ihu ja higilõhna segatult " Poisoniga " . Aktsenti ei olnud , kui siis ainult Kopenhaageni oma . Keha raseeritud , nahk sile , pehme ja soe , helekollakas . 
" Olen . Hiina või Jaapan ? " 
" Vietnam . On oluline või ? " 
" Ega ei ole . Ma ei tee kunagi vahet lihtsalt . Kuigi pidi lihtne olema . " 
Ta naeris . " Hiinlased on ümmargused ja neil on pilusilmad . Japsid on ülbed . Vitenamlased on kõige ilusamad . " 
" Ma näen . " Nägin küll . Ta tegi nüüd lõdvestusliigutusi , niimoodi sundimatult puusaringe . Käed tahtsid saksofoni haarata . 
" Lone helistas , et ta ei saa tulla . Ma jooksen siin iga päev , elan lähedal Østerbrol , kohe Parkeni vastas . Et ma sulle ütleksin , et pole mõtet oodata . " 
" Kumba peale ta helistas ? " 
" Rohelise . See on privaat , ainult väga headele tuttavatele , tahad numbrit ? " 
Number oli 20 65 65 41 ja omaniku nimi , nagu üle tee välikohvikus selgus Len . Aga kõik kutsuvad Lenaks . Lena õpib Kuninglikus balletikoolis , saab stipendiumit ja armastab jazzi , " Tuborgi " alkoholivaba õlut ( väike klaas peale jooksmist , pidi aitama lihaseid lõdvestada ) , maasikajäätist ja ütleb modellipakumistele alati ära , sest aega ei ole . Poissi ka ei ole . Mina — et Peder ja kutsutakse Pederiks , ei õpi enam muusikakoolis ja psühholoogiakursus tüütas ka ära , raha saab juhuslikult , et armastab valgeid veine , loomaliha ja ei ütle mingitele pakkumistele kunagi ära , sest raha ei ole . Tüdrukut ka ei ole . Kui päike paistab , on " Terrassen " alati rahvast täis ja laud kahele luksus . Mis tähendas , et ta istus ligemale ja põlved puudutasid minu omi ja mina istusin siis veel ligemale . Ma ütlesin , et selline kollakas nahk sobib helesinisega imehästi . Nagu Rootsi lipp , naeris tema ja lisas , et seda kollakat nahka tuleb kohe pesta , et ei kannata kaua peale jooksu higine olla . Seal Østerbro korteris siis pesimegi . 
Ma ei tea , kas laadisin endast välja Lonet või Lenat või mõlemat — vannitoas , põrandal ja siis voodis . Korter oli kahetoaline ja täiesti isikupäratu , rohkem nagu hotellituba — lakooniline , funktsionaalne , lihtne . Kätte all laulis niiske nahk , ma kuulsin ( ma kuulen siis alati muusikat ) pentatoonikat ja Addinselli . Fusion . Too must telefoni tegi ka paar korda häält , Wagnerit muide , aga Lena ei saanud vastata . Ega tal endal midagi vaja olnudki , pakkus ja andis , mina võtsin . Ahnelt ja kaua , seni kuni muusikat enam ei tulnud . Sõime nuudleid krevettidega , Lena lülitas musta üldse välja . Rääkisin midagi kojuminekust aga tegi teed — väge heledat , ent kanget , mingist hieroglüüfidega pakist , millist ainult eripoest saab , jõime piaalidest . Ega ta riidesse vahepeal pannudki , sest teadis , millist mõju tee avaldab . Paljust rääkida ka ei olnud . Vahepeal . Neid kordi ikka kogunes . Koju sõitsin hommikul esimese rongiga , ta ütles , et helista ja mina , et kindlasti . Terve tee mõtlesin , et kas tunnen ka midagi . Lone numbrit mul ei olnud , kogu ülejäänud nädala puhusin saksofoni , üritasin " Come On " soolot korrata , sest sellepärast nad vihaseks saidki ju . Ei tulnud . Pentatoonika tükkis sekka . Fusion . Kui ma Lonet mingi muusikaga seostasin , siis oli see Pastorius . Lena kohta tulid segased harmooniad oriendist ja Addinsellist , mis pole ei see- ei-teine . Lone ju ise laulis , andis midagi enda seest , tegi , oli kõiges väga sees . Lena ... Lena teadis , mida teha , mida mul vaja , tegi ka vist paremini kui keegi teine . Aga see polnud see . 
Öö enne Amageri jõudis kõik kohale . Musta telefoni kohta vist ka . Mängisin pilves öötaeva poole " Moonlight Serenade'i " . Oh Lone , Lone ... 
Proovi tegid nad " kuivalt " , ilma solistita . Lars ütles et nad oli mu käitumist arutanud ja leidnud , et võib andeks anda küll . Ega's mina pidanud teadma , kuidas nemad asja võtavad . Aga et ikkagi kust ma lindid sain ? Kas " Kanalen Records " lekitas ? Nemad ise olnud peale Jesperi surma kõik hävitanud — mis plaadile ei jõudnud , oli toores ja Jesperile poleks see meeldinud . Mul kihvatas küll , et mis jama see on , ent lasin siis kogu loo endale ära rääkida . 
Jesper Damsgaard oli olnud saksimängija , toosama , kelle mina välja vahetasin . Hukkus kaks kuud tagasi , läks Jyllandil paadiga sõitma ega tulnudki enam tagasi , laine oli tugev olnud , ju ta mere põhja jäigi . Tühja kirstuga kodukohas Borrises maeti . Enne Jesperi surma olid nad demolindi teinud ja " Kanalenile " saatnud . " Come On " oli lõpulugu , kõige parem , mis neil iial välja tulnud . Jesperi soolo võrratu , puhus sisse kaks päeva enne uppumist . Ja siis palusid firmal kõik unustada , sest Jesperile poleks meeldinud , kui tema soolo kõrvalt sisse miksitud . Põhja pidanuks niikuinii uuesti tegema ju . Ja siis tulen mina . Kuulan demo pealt Jesperi ära ja puhun täpselt sedasama . Ja Jesper oligi olnud algne " The Ipanema Grooversi " isa , fusioni ideoloog , advokaat , prohvet . Hea küll , ma ei teadnut , et Lone ja Jesper magasid koos ja oleks kuu pärast abiellunud . 
Ma siis ütlesin , et Jesperist ja demolindist pole elu sees kuulnud , et mängisin nii nagu kuulsin , mis tuli see tuli . Ju siis inspiratsioon ( Lone , aga seda ma ei öelnud ) on sama , tunnetus ja tajud . Peaksin ju sobima , kui Jesperiga samast veregrupist olen . Nad tegid näo , et usuvad . Et käitusin lollisti ja nüüd ei julge üles tunnistada . Saksi koha pealt aga sobin täpselt ja siis jäägu see asi pealegi sinnapaika . Fusioonitasime terve õhtu . Miks solisti pole ? Ehk järgmine kord , vastasid nad , tüdrukul raske aeg . Aga telefoninumbri ikka sain . Kirjutasin nad kodus üksteise kõrvale telefoni alla ja hakkasin mõtlema . Peale jäi see , et Lonel peaks demo alles olema . Hea ettekääne ka . Lena oli samuti üle läinud ja vaevalt Lone seda kauemaks arvestanud oli . Ja ma polnud teda juba üle nädala näinud . *** 
See oli vapustav . 
Noh , mõnikord sa lihtsalt ju tunned mõneks romansiks erakordselt valmis olevat...ja oled nõus võtma ükskõik mida . Ja kõik sündmused nagu juhiks mingi afääri poole . 
Aga see oli midagi täiesti erinevat . Ma ei tea siiamaani , kas olin selleks päriselt valmis . 
Keegi on öelnud , et naisterahvastel on see " esimesest pilgust " palju sügavam ja tugevam , lööb jalust maha ja suretab muu välja . Mehed otsivad Sharon Stone'i , kiimlevad selle järele , mis arhetüübile vastab ja mida nad ajakirjades näinud . Loll jutt , muidugi . Seal oma Vesterbro kööktoas ta mind ootas , elektri oli välja lülitanud , küünlad süüdanud ja ahjus rostbiifi teinud . Ju ta mingile romantikale mõtles , aga ära oodata ei kannatanud , sest rostbiifi sõime alles hommikul . Pool veini jõudsime küll öösel ära juua . Mitte et seda väga vaja oleks olnud , kuid küünlad ju põlesid . Ma tulin rattaga , kondoomid rebisin valveapteegist kaasa — see , kes niimodi " Come On , Come Over " laulab ei kasuta tablette . Nagu Lena , näiteks . Kondoomid jagasid rostbiifi saatust , ainult selle vahega , et neid ei läinud hommikul ka tarvis . Muusika sai sellest muidugi ehedam — kuulsin oma soolot , nüüd oli ta siin ja olemas , isegi rütm tuli kaasa , just siis kui jälle ta väikesi rindu suudlesin . Iga sessioon algas niimoodi . Tulid Jaco omas rüüges lüürikas , Oscar pehme muigega klaveril nukrutsedes , mingil hetkel mõtiskles Astrud Brasiilia kuumades lainetes , Benny Goodman ja Miles Davis , kuulsin neid kõiki . Aga üle kõige...üle kõige tulid saksi hääled igavikust , kus on muidu külm ja vaikne . 
Ja väga märg . 
Fusion . 
Nad uhasid mu üle ja mina andsin sellest niipalju kui suutsin Lonele . Ta ei avanud silmi ja muidugi , oh muidugi , igal kirgastumishetkel , mille kokkulugemise koiduvalgus segamini ajas , kutsus ta mind Jeppeks . 
" Me ei saa koos bändis mängida , " teatas ta mulle hommikul . Lõikas liha ja valas veini . " Ma ei saa seda enam...uuesti teha . See kõik on liiga valus . " 
" Ei olnud ju . Sul on seda vaja . " 
" Valus on . Ikkagi on valus , " ja ta istus väikese söögilaua taha , vaatas isutult rostbiifi . Ja siis jälle mind . 
" Tead , ma ei võtnud musta mobiili numbrit , " ütlesin . 
" Sinule piisaks rohelisestki . " 
" Special arrangement ? " 
" Jah . Ma lootsin ... " 
" Ma tean , mida sa lootsid . Muide , ei töödanud , ehkki nädala aitas välja . Aga siis tulid sa tagasi . Ei must ega roheline mobiil pole minu jaoks . Musta jaoks pole rahagi . " 
" Balletikooli stipid on väikesed , " märkis ta kahetsevalt . " Aga ega ma sellepärast ... " 
Tõusin püsti , läksin Lone juurde ja enne kui mu käed teda puudutada jõudsid , oli tüdruk mu süles , põimis jalad ümber piha . Ja püüdis mitte otsa vaadata . " Armas , " sositasin , " armas , mind ei huvita palju ta selle musta pealt lisa teenib . Ma tean , miks sa üritasid , kuid ainus , mida praegu tunnen on piin . Et miks sa pidid ... " 
" Ma tahtsin , et sul üle läheks . Et kõik oleks meelepete , illusioon . " Suudlused lämmatasid vaidluse . " Kallis , kallis , kallis . Kust sa tulid ? Miks ? " 
" Kas sa tundsid siis armukadedust ? Kui mina ja Lena ... " 
Muidugi ta noogutas . " Ma nägin , kuulsin sinus teda , mõistad ? " 
" Ja ainult ? " 
" Ei , mitte . Mingi tõmme on ju , selline seletamatu . " Jah , oli küll . Ta läks pesema , vaatasin korteris ringi . Riiulil , plaatide vahel oli raamitud mehe pilt . Selline tumedate juustega , karmi ilmega , mehine , jõuline . Jesper ilmselt . Seisin ja jõllitasin teda . Et mina temaga sarnaneks ? No way ! " Sa oled surnud , said aru , " pomisesin . Ma arvan , et see foto on Lone korteris siiamaani alles . 
Millalgi läksin ma ära , sest minu jaoks oli ka kõike ja korraga liiga palju . Tema , Lone , tundis ennast rohkem süüdi kui mina . Mis kuradi pärast ei saa naised võtta asju nii nagu nad on ? Miks ta pidi helistama oma prostituudist sõbrannale ja paluma mind maha rahustada ? Rumal lootus , et ma ennast Lenaga maha laadin kuniks tema Jesperit leinab . Et äkki ongi hetkeline kiindumus ? Ei olnud ju ja ta pidi seda teadma . Aga ikkagi piinas ennast , et kas tunneb armukadedust . Noh , tundis ju ... Vähemalt oli ta proovinud mulle anda valiku südame ja kire vahel . Lena oli ju ainult ihu — hell , õrn , oskuslik , kaasatulev , andev — aga ikkagi ainult ihu . Lone oli seda minu jaoks palunud , nii ta vähemalt arvas . Arvas ja kahetses nüüd . 
Ent bändi suhtes oli tal õigus . Ma ei tea kuidas seal temal ja Jesperil õnnestus , võibolla ei hakanud kohe algusest peale , niimoodi tasapisi kasvas...siis saab muusikat teha küll . Aga meie puhul oli ainus lootus , et üle jääb või rööpasse vajub . Ta oli küll minu muusa , ent niimoodi proovides olla , teha seda , mis oluline kogu bändile , mitte ainult meile kahele ? Lona ootab sisimas , et ma Jesperi kombel puhuksin ... Muusikat ja seda uppunud neurasteenikut saab meie vahele liiga palju , liiga palju fusioni . 
Otsustasin , et järgmisesse proovi ei lähe . Eks siis vaata , mis edasi saab . Istusin kodus , mängisin pilli , mõtlesin . Lonet ei otsinud , sest tema pidi ka mõtlema . Tõmbas , muidugi tõmbas tema juurde . Vahel hakkas isegi valus . Ajasin kokku hunnikus plaate ja kuulasin kõike , mida fusioniks peetud . Panin arvuti käima ja lükkasin " Google'isse " Jesper Damsgaard . Tuli artikkel mingist Norwichi online ajakirjast . " It's about being yourself in different styles , " kirjutas mu armastatu surnud armastatu . " In different music , in everything different world can offer . Mixing , combining , searching , looking for a new forms and for a content of Meaning of Life . Looking for a new life itself afterall . I am not playing fusion to earn money or to find glory . I do it for I need to know what's out there . And now I know that there is a lot more I ever dared to imagine . Not only I know , now I remember ! I remember the worlds gone into history long ago , the times and the lands that can be touched and perceived only through music . " Nii et ta oli siis lüürik ja unistaja ka kõike peale muud . Võibolla veidi haige ka . Ja kui sinna lisada see karm ilme , siis sellised ju naistele meeldivadki . " You are fucking dead , buddy ! " pomisesin ja panin arvuti kinni . Läks paadiga ujuma ( " laine oli olnud tugev " ) ja ei tulnudki enam tagasi ? Armastab ja on armastatud sellise naise poolt nagu Lone . Läheb üksi ujuma ja upub ära . Geniaalne muusik , bändil plaadilootused . Ja tema võtab kätte ja upub ära ? See julm , karm , tahtejõuline nägu , see saksofonisoolo ... Mida Lone temaga tegi ? Miks ? Musta numbrit polnud , ent see oli ju kundedele , mulle pidi rohelisestki piisama . 20 65 65 41. Kutsus aga ei võtnud vastu . Kui Lena jookseb , on mobiil tal vööl . Proovisin tunni pärast uuesti . Ta hingeldas õrnalt . " Jah , Lena kuuleb . " 
" Läks ta juba ära ? " küsisin . 
Vaikus . Siis — " Peder ? " 
" Tema . Oled nüüd üksi ? " 
" Jah . Sa siis tead ? " 
" Jagasin ära . Tead , ma tahaks ... " 
" Mina ei tahaks . Mitte et sa mulle ei meeldiks aga...saa aru , Lone pole mulle juba nädal aega helistanud . Tead , see oli vist kõik vale , mis me tegime . " 
" Aga me tegime . Ja ma tahan sinu käest midagi küsida . " 
" Lone kohta ? " 
" Ei . Jesperi kohta . " 
Ta mõtles järele . " Miks ? Miks sa Lone käest ei küsi ? " 
" Sina küsiksid ? " 
" Ta on surnud , Peder . Ja sel kõigel pole enam mõtet ... " 
" Näiteks " Svanes " . Tunni pärast . Ja palun pane midagi pikka ja katvat selga , eksole ? Mitte et sa mulle ei meeldiks , ent Lone pole mulle ka juba nädal aega helistanud . " 
Ta tuligi pikkades lohmakates mustades pükstes ja kaelani ürbis . Mitte et see palju aidanud oleks , ma ju teadsin ja mäletasin nii hästi , mis seal all on . Ta ei olnud ennast värvinud ka , nagu enne jooksmistki ja seegi tõi liiga palju meelde . " Ma ei taha Lonest rääkida , " ütles ta kohe . " Ja sinuga ma ei maga ka enam . " 
" Mul oleks ka hea meel , kui me ilma hakkama saaksime . Kes Jesper oli ? " 
Ta rääkis . Niipalju kui teadis ja sai . Et meie kohtumine kiiremini ümber saaks . Kõigepealt — ta polnud Jesperiga maganud ja seepärast ei tundnud teda päriselt . Aga Lonega tekkis neil asi pika peale . Kuidagi said aru , et on kohale jõudnud . Jesper oli huvitav inimene , tundis kõige vastu huvi , tahtis palju lugeda , suvaliste inimestega rääkida — ükskõik millest . Ta uuris elu , arvas Lena . Muusikat pidas Jesper üheks osaks inimeste võimetest , nii ta oligi öelnud . Et enne ei tea , mis inimene ta on , kui ei õpi endast muusikas välja andmast kõike , mis seal sees võib olla . Muusika on looduses olemas ja ta tuleb inimesse , muusika mängimine on vaid maailma tunnetamine . Millest tal puudu oli , küsisin . Lena meenutas ja ütles siis : " Ükskord ta ütles , et ta on laps ja muud midagi . Lena ei saanud sellest aru aga mina küll . Istusime kuskil , nemad jõid veini ja vaidlesime elu üle . Jesper rääkis , et iga inimene on ainult laps , tulnud oma vanematest ja selleks jääbki kuni hetkeni , mil saab ise vanemaks . Lapsevanemaks . Et see siis pidigi olema elus pöördepunkt . Kui ta muutub elu saajast , võtjast elu andjaks . Ja enne seda — selles lapse elus — polegi võimalik millestki aru saada . Lapse muusika on võtja muusika , vanema oma andja . " 
" Ja Lone ? " 
" Ta laulab , tahab laulda . See on tema jaoks praegu peamine . " 
" Et sa siis arvad ka ... " 
" Midagi ma ei arva . Jesper on surnud ja vahet pole . Miks ta sulle nii oluline on ? " 
" Meid tõmbab raske jõuga , kuid Lone näeb minus Jesperit . Ta on kogu aeg kuskil siin , meie vahel , kõrval ümber . Ma tahan , et see nii ei oleks . " 
" Siis unusta ta ära , ära mõtle temast , ära küsi minu käest . Las tema vaim saab rahu . " 
Ma saatsin Lena koju , jalutasime pikalt mööda Østerbrogadet , ta hoidis mul käest ja nihkus õrnalt keha vastu . Lena keha oli ka riiete all ikka nii soe ja hõõgav . See oli mõistuse kirg , mis mind painas . Me suudlesime pikalt lävel aga see ei tähendanud midagi . Ega seegi , et ta keel varmalt mu suhu lipsas ja vallatusi tegi . Lena lihtsalt ei osanud enam ammu teistmoodi suudelda . 
Sel ööl ma oksendasin . 
Verd . *** 
Jäin haigeks , sonisin , oli palavik , neelasin mingeid suvalisi tablette , mis juhuslikult kokku kuhjunud ja mida värisevail käsi vannitoakapist kahmasin . Uimades viirastusid Lone , Lena , Jens , Lars , kõik segunes külma ja kisendavasse ookeani , saksofon mängis , tahtis kõrvad lõhata . Vist helistasin kellelegi , aga mida rääkisin , ei mäleta . Ka mulle helistati , ükskord isegi Lone ja ma karjusin , et ta toru ära paneks . Püsti olla ei saanud , lamades vähkresin , visklesin — tean seda muhkudest ja verevalumitest , sest kukkusin paar korda põrandale . 
Minust voolas verd , minu oma verd . Seda immitses kõrvadest , suust , ninast , küünte alt , segunes uriiniga neil harvadel kordadel , mil ma tualetti jõudsin . Jõllitasin poti kohal seistes peeglist oma nägu — läppunud ja loppis , kannatavat nägu . Ja hingasin peeglile . Minu hingeõhk oli tulikuum , klaas kattus silmapilkselt uduga . Mäletan , et tõstsin käe ja kirjutasin peeglile ühe nime . Läbi udu ma ei näinud seda hästi , teadsin , et klaas sai veriseks ja nimi oli Christian . 
Ühel selgushetkel sain muusika mängima , kuulasin mingit Thielemansi igavat kontsertsalvestust . Mitte et see oleks aidanud aga ma lihtsalt polnud siis enam nii üksi . Või kahekesi . Mis oleks üldse aidanud ? Tabletid ega süstid igatahes mitte . Niipalju sain ma sisemusest lõhkuvate saksofoni helida tagant aru . Ma jõin . Palju ja kõike , mida oli — piima , õlut , toonikut , heeringamarinaadi , vett kraanist . Jõin ja verine vesi voolas minust välja köögipõrandale . Ma jõin terve päeva , sest mäletan seinakella lööke teisest toast . Kell oli vanaisa pärandus ja ta käis üleskeeratult täpselt kolm päeva . Vesi tõi selgust , mõistsin , et kolm päeva pole ma midagi söönud ainult põdenud ja nüüd joonud . Vett , vedelikku ! Hingeldasin nagu kala kuival . Roomasin vannituppa , lasin jääkülma vett ääreni täis , rebisin riideid seljast . Verised ja katkikäristatud nartsud libisesid põrandale kui ennast vette lasin . Vesi värvus aeglaselt roosaks , ent tundsin vist ajutist kergendust , kaotasin teadvuse . Kui mind niimoodi leitakse , arvatakse , et olen endal veenid läbi lõiganud . Küll nad võivad alles pead murda , kui ühtegi haava ei leia , küll nad võivad imestada , naerda , naerda , naerda ... Miks , Jesper ? Miks vesi , meri ookean ? Terav nuga ja soe vann , räägitakse , et pidi olema kõige kergem . Ah kes räägib ? Surnud vist või need , kes endale võtnud õiguse nende eest kõneleda ; need , kes teavad , et miks keegi midagi tegi , kuidas suri , millele siis mõtles . Miks ookean , Jesper ? Jõudsid sa üldse ookeanini ? Või pole sel enam tähtsust kui kallas ei paista , sa ei teagi kummal pool ta on , saad olla oma mõtetega täiesti üksi , ümberringi on ainult lõpmata vesi . Ja sina oled nii üksi , pole ei süüa ega juua , elu on kaugel , seal silmapiiri taga . Kõik , keda kunagi oled armastanud ja kes sind armastanud . Nüüd lasevad nad sul otsustada . Sa ei saa teha ei õiget ega valet otsust , sest neid pole olemas . Siin — lõpmatul veel . On ainult paat , kus pole produkte ega kompassi , lähenev öö ja sinu valu . Võibolla sa ei otsustagi , sa ainult tahad proovida . Miks meri , Jesper ? 
Fusion . Igavene , lõputa ja ainuke . Vesi ei kao kunagi . Sajab , voolab , kannab mälestusi , näeb kõike , aurustub . Sajab uuesti ja nüüd on ta targem , sest on korra seal juba olnud , teab ja mäletab . Seguneb , hoiab endas kõiki vikerkaare värve , annab elu . Ja võib ka võtta ? Jah , võib ka võtta . Tead , siin all on nii vaikne . Aga kõik on olemas , sa ei teagi kui palju siin on . Vees . Tule nüüd ! Ma olen valmis , ma olen peaaegu väljas . 
Ma pidin olema roninud vannist välja , roomanud trepist alla . Alasti , märg ja pooleldi teadvusetu . Sest ei mäleta midagi . Ordrupi idaosast polegi mereni nii palju . Võibolla mind nähti , keegi pidi nägema , miks muidu mind nii kiiresti leiti . Haiglasse viimist ma ei mäleta , ei arste , ei politseid . Aga mäletan valgusvihku , mis vee all , mu silmade kõrgusel nagu võrgust vabadusse lastud kala sünkjasse pimedusse kadus . Ja kergendust , et olen vaba , et ta on tagasi välja pääsenud . Helendus siugles kiiresti , lahustus vees : Thank you , thank you very much and sorry . 
You are fucking dead , buddy , fucking dead ! *** 
Len Bah Mingh . Lena . Kas ma tunnen sellenimelist ? Jah , tunnen , muidugi tunnen , ta on Kuningliku balletikooli üliõpilane ja vabast ajast ajast prostituut . Ei , siiski mitte , prostituut kõlab labaselt , ta ise ei nimetaks ennast niimoodi . Ehk geisha või hetäär on õigem , ta võib anda armastust , teate , luua illusiooni . Nad ei teadnud , neid ei huvitanud , nad kehitasid õlgu . Vähemalt oli ilmunud keegi , kes teab , kes ma olen , kus ma elan , keegi ainuke , kes hädaabi kuulutuse peale Gentofte haiglasse oli ilmunud , mind foto järgi ära tundnud . Keegi kes oli lubanud minu eest vastutada . Kahe tunni pärast ootab ta teid all . Ta kinnitas , et te olete tõesti , kes te ütlesite ennast olevat . Aitäh , doktor , ma lasen tal ennast suurima rõõmuga ära viia , ma olen temaga maganud , ta ihu on nii pehme , soe ja sile , ta oskab tuharaid liigutada niimoodi , et unustad kõik muu maailmas , teate , doktor ? Psühholoog öeldi siis ühe tegelase ametinimetuseks , kui ma viimast haigla suppi sõin , jah ta oli varem ka minu ümber keerelnud , midagi seletanud , rääkinud , küsinud . Ma ei taha temaga rääkida , mul ei ole vaja sellist abi , ma ei tahtnud ennast tappa . Jah , saage ükskord aru , mina — Peder Poulsen — ei tahtnud ennast 18. juuli öösel Klampenborgi rannas ära uputada . Minul ei ole probleeme , mina tahan elada ja armastada , tahan mängida saksofoni ja lasta ennast Lenal võimalikult kiiresti ära viia . Sinna Østerbro kahetoalisse isikupäratusse korterisse , kus ta võtab oma kundesid vastu . 
Sõitsime taksoga . Lena oli ostnud mulle teksased , aluspüksid , halli T-särgi ja meremehekingad . Neid ma jalga ei pannud . Riided olid parajad , sest ta ju tundis minu keha . Iga kuradima sentimeetrit . Ja mina tema oma ka , kui ta taksos end minu vastu surus ja nuttis . Musta mobiili tal kaasas ei olnud . 
Ma ei näinud ega kuulnud seda ka Lena kodus , kuhu olid tekkinud lilled . Mitte sellised mida mehed — need keskealised , pisut lodevad , prillidega , edukad , asised — oleks oma kinnimakstud sõbrannale toonud . Ei , lilled olid sellised , mida Lena ostaks samadest poodidest , kust seda heledat ja kanget teed , mida ma jõin kolm piaali järjest . Lilled olid võõrad , ent korraldatud . Nad tähendasid ja rääkisid midagi ; ja see rahustas . Nagu teegi . Siis tõmbas ta mult särgi seljast , tõmbas püksid jalast , riietas ka ennast lahti , aeglaselt aga mitte peibutavalt — niimoodi asjalikult ja tõsiselt . Vaatasin ta õõnsat armast kõhtu , pikka kaela , nukrat nägu , kumeraid voolituid rindu , kaarjaid reisi , siledaid sääri . Aga ainult viivuks , sest ta läks kohe voodisse ja venitas aeglaselt lina peale . Võtsin ta kaissu , hingasin Lena lõhna , surusin ta tugevalt enda vastu . Ta silitas mu pead , ei rääkinud ikka midagi , suudles laubale . Rahu , kergendus , soojus , õrnus , lähedus ja rõõm . Lebasime niimoodi senikaua kui ta silmad kinni vajusid ja ta magama jäi . Akna taga vuhasid autod mööda Østerbrogadet , mida aeg edasi seda rohkem , sest täna oli reede . Viies päev nädalast , mida ma ei mäletanud . Viimane mõte enne uinumist oli , et Lena oli lubanud , et minuga ta enam ei maga aga just seda ta praegu ju tegi . 
Uni teadis , mida mul vaja — pikka , lõputut pimedat sügavust . Milles igal hetkel teadsin , et Lena oli mu kõrval . 
Ärkasin muusika peale . Mingi tuttav viis , labastatud klassika . Straussi valss , roheline mobiil . Lena seisis hommikumantlis voodi kõrval , juuksed õlgadele rippu , köögist tulid küüslaugubageti lõhnad . Ta kuulas ja vastas napisõnaliselt — jah , ei , jah , on küll , ei saa praegu , magab . Pani siis telefoni kinni , viskas tugitooli , vaatas mulle otsa . 
" Lone ? " küsisin . Ta noogutas . Ja läks kööki tagasi . Hiljem hommikusöögi juures — kooreta keedetud munad , bagetid , singiviilud , kohvi — " See ei olnud ju enesetapp ? Mitte et ma teaksin , miks valged mehed ennast tapavad , meil nii ei tehta . Kui just tegu pole mingi kavala triki või ohverdusega . Aga sa ei läinud ju ennast uputama , eks ? " 
" Ma ei taha sellest rääkida . " 
" Aga sa pead ! " Lena hääl oli peaaegu et karm . " Üks on hulluksminemise äärel , räägib enesetapust ; teine tõmmatakse poolsurnuna veest välja aga ei taha sellest rääkida . " 
" Lena ? Lena rääkis enesetapust ? " 
" Peale seda kui sa ta kuradile saatsid , kui tema peale karjusid . Ta ju armastab sind ! " 
Olin nõrk , ent pea selge , väljapuhanud . " Jesperit , " vastasin . " Ta armastas Jesperit minus . " 
" Jäta ükskord see jama . " 
" Ma juba jätsin ta . Øresundi . Lasin tal minna , oma mädaneva keha juurde , igavesse fusioni . " 
" Peder , kallis , kui sa ei ... " 
Panin kohvikruusi lauale , võtsin Lena käed pihkude vahele : " Lone ootas last , eks ? Jesperilt ? Ja tegi abordi . Salaja . Ent sina ju teadsid . Sinu eest ta ei saanud seda varjata . Oli see poiss ? " 
Ta ei vastanud kohe . Silitas mu käsi , ohkas . " Nii vara ei saa veel öelda . Aga Jesper tahtis poissi . " 
" Tal oli nimigi juba valmis — Christian . Jesper sai elu võtjast elu andjaks , hakkas kuulma uut muusikat . Ja Lone tappis selle , sest temale oli kõige tähtsam laulmine . Ta polnud veel valmis . Fusioniks . " 
Lena nuttis , pisarad tilkusid kohvisse , jätsid sinna väikesed lainetused . " Ta ju ootab nüüd ka last . Sinult ... Aga sina , sina karjusid ta peale telefonis . Ta mõtles , et nüüd on kõik vastupidi , et sina ei taha last . " 
Ma ei öelnud talle , et ei tahtnudki . Et Jesper tahtis . Läbi minu , oma naiselt , oma last , oma Christiani . Ma ei tea siiani , kuidas ta mind leidis , kuidas ta teadis , et meid tõmbab Lonega , ei tea , kas olime me varem maailmas maha märgitud kui kaks teineteise jaoks loodut või oli see enesetapja vaim , kes selle ära korraldas . Ma ei tea , millal ta minusse tuli , kas enne või pärast soolot " Drop Innis " , millal teostas oma lõpliku fusioni elu ja surma vahel , võttes surnuna seda , mille kadumist elus ei suutnud taluda . Ka surmas . Sel pärastlõunal kirjutasin Lonele kirja . Kirjutasin nagu asi on , et armastan teda aga ei ole tema lapse isa . Võibolla oli ta sellest isegi aru saanud , võibolla tahtis isegi uskuda . Oma aadressi ma ei andnud , sest ei teadnud seda . Rääkisin Lenale , mida kavatsen teha ja kutsusin teda kaasa . Ta ütles , et lahkus Vietnamist nelja aastaselt ja pole tahtnud sinna kunagi tagasi minna . Aga teda ei olnudki nii raske nõusse saada — paberid ajasime korda kuuga . Abiorganisatsioonidesse on alati inimesi vaja , eriti neid , kes keelt oskavad . 
Ma elan nüüd Hanois . Leping on kahe aasta peale , Lena on siin minuga . Ta töötab kontoris , projektikoordinaatorina . Mina teen nii paljut , et raske öeldagi , mida täpselt . Õhtuti mängin " Hiltonis " svingiorkestris saksofoni . Kolmkümmend kaks päeva elasime Lenaga ühes üüritud korteris ja magasime eraldi voodites . Ei suudelnud , ei kallistanud . Kolmekümne kolmas öö oli meie jaoks väga eriline . Teine kord ju tegelikult , aga esimene siiras . 
Lena oli samuti päevi lugenud . 
Lonelt tuli Lenale kiri . Fotoga . Poisi nimeks oligi Christian saanud . Ma tundsin ära need kulmukaared , karmi ilme ja sünge pilgu . Minu päris laps tuleb ilmselt veelgi vähem minu nägu , pilukate silmadega ja kollaka nahaga . Aga ta on minu oma . Ja naise , kes õpetas mulle , et armastust ei saa vahetada kire vastu . 
Muide , me poleks Lenaga iialgi kohtunud , kui Jesper poleks ennast ära uputanud . Need fusionivennad on ikka täielikud friigid . 
