Vend Rus 
Indrek Hargla 



Diobolus superior qui homo est 
" Moto Kopenhaageni Kuninglikus Raamatukogus säilitatava tundmatu autori teosest " 
Vend Rus oli tulnud Esrumi kloostrisse ühel tuulisel septembripäeval seksti ajal , mil mungad parasjagu esimest einet võtsid . Ta tuli jalgsi , lõunast , järve ja Graestvedi poolt , üle kuppelmaastiku , suur , mehine kogu pikas kulunud ürbis , jalad kammitsetud räbaldunud sandaalidesse ja ilmatuma suur nurgeline kott üle õla ; koputas väärikalt , ent paluvalt väravale ja jäi ootama , kuni keegi tema jaoks aega leiab . Tsellaarius Heicko käskis ta sisse lasta , kuulas ära , mis oli mehel öelda ja leidis , et pole midagi , mis takistaks Rusil ilmikvennana teiste tsistertslaste sekka asumast , seda enam , et mees ütles enda kokakunstiga tuttav olevat ning endine kloostri kokk oli mõned nädalad tagasi kopsupõletikku surnud . 
Talle näidati kätte köök ja ase dormitooriumis . Rus kõneles , et on pärit mandrilt ja et nooruses palju ringi rännanud , ent nüüd — ära tundnuna , et jumalast kaugel olev elu ei suuda teda enam köita — sooviks ta oma elupäevad veeta vagade müüride vahel . Abt Sven oli nõus ja Rus võeti Esrumi kloostri hingekirjas arvele . 
Ühe ilmikvenna tulek ei peaks küll kloostri elurütmi ega selle asukate rutiini mõjutama . Ja alguses ei mõjutanudki . Põhja Sjællandi tsistertslased elasid samal kombel edasi , täitsid oma püha kohust — harisid maad , kasutasid vesiveskit , kasvatasid vilja , lugesid , palvetasid , olid ranged enda ja teiste vastu . Karm kehaline töö toob lunastuse , sest ka apostlid elasid oma töö viljadest . Kuus tundi und , kuus tundi tööd , viis tundi lugemist ja seitse tundi teenistust kirikus — nii päevast päeva , aastast aastasse . Ilmikvennad pidid muidugi palvetama vähem ja töötama rohkem . 
Rusi esimese kloostris veedetud aasta jooksul ei pannud õieti keegi tähele , et vennad olid hakanud rohkem ja maitsvamat toitu sööma . Parem söök pikendab aga puhketunde ; teeb laisaks . Kui vesiveski läks järgmisel kevadel rikki , ei tehtud seda nädal aega korda . Tsellaarius Heicko oli raevus , kuuldes , et vee-energia kunsti tundvatele vendadele oli Rus töö kõrvale köögist vaid paremaid palasid saatnud . Tigedalt läks ta Rusi juurde ja nõudis seletust . 
" Oh , nende töö on raske ja ma vaid tahtsin seda leevendada , " kostis suur mees alandlikult pead langetades . 
" Pruukosti võetakse seksti ja vesperite ajal , " märkis tsellaarius , " ja ainult . Ma käsin sul vendi nende töös enam mitte eksitada . " 
Rus kuuletus , kuid kas mitte ei jõudnud Heicko kõrvu — kui ta köögist tigedana amraariumi poole suundus — kellegi räme naer , mis oleks otsekui kloostri seinu raputanud . 
Aasta möödus kloostris üldiselt vaikselt , peagi sumbus ka rahulolematusepobin , mis johtus sellest , et abt Sven oli otsustanud enam mitte teiste vendadega tööl käia ja kolis oma ruumist dormitooriumi kõrvalt eraldi järveäärsesse elamisse , kus tal oli ka oma raamatukogu . Tsellaariuselegi polnud see algul meeldinud , ent hiljem — kui ta oli kuulnud , et teistegi tsistertslaste kloostrite abtid olid hakanud rohkem aadlike ja maaisandate moodi käituma — leppis ta olukorraga . Aga Rusi suhtes hakkas tublil tsellaariusel tekkima umbusaldus . Tal oli seda raske endale seletada ja tihti kahetses ta oma mõtteid , palvetas ja palus andeks , et ta oli vennast nõnda sallimatult mõelnud . Aga süda ja mõistus käivad tihti eri radu . 
Ühel päeval tabas ta Rusi kloostri raamatukogust . Kuigi selles polnud midagi otseselt keelatut , et ilmikvend viibib töö ajal raamatukogus , ometi ei meeldinud Heickole sugugi , et see Rus oli , kes seal astmete pealt üht vana raamatut riiulist kangutas . 
" Ma mõtlesin , et sa ei oska lugeda , " ütles tsellaarius , kui oli venna toimetusi vaikides ruuminurgast jälginud . 
" Mõned sõnad ikka oskan , " vastas Rus ümber pööramata ega paistnud tabamisest sugugi üllatunud olevat . " Ja kuidas ma muidu juurde õpin , kui ma ühtegi raamatut ei vaata ? " 
" Kui sul on tõsine huvi kirjatarkuse vastu , siis räägin ma sellest sakristanile ja ta hakkab sind õpetama , " arvas Heicko . " Ja mis raamat see seal nii huvitav on , et sa paja keema jätad ja tuled selle tarkust taga nõutama ? " 
Rus hüppas astmetelt põrandale ja keha mürtsatuse saatel lendas vana köite ümbert tolmu , nii et kokk viivuks üleni selle sisse mattus ja aevastas . 
" Ega ma ei teagi , " sõnas ta siis ning aevastas veel kord . " Jäi lihtsalt silma . Õige suur raamat teine ! " 
See oli tõesti kõige suurem raamat kloostri kogus — tubli põlvepikkune , nahkrihmadega köidetud , kogukas ürik , mis võis kokale teiste seast hõlpsasti silma jääda — Ekbertus Lulliuse " Jõulupalved " . 
" Jõulud on veel kaugel , " märkis Heicko köidet nähes , " ja eelmiste pühade ajal paelus sind rohkem verivorsti tegemine kui palvete lugemine . " 
" Jõulud ? " mühatas Rus ja avas köite . Ta kissitas silmi , lappas kiiresti läbi lehekülgede ja nägi hoolika kalligraafiaga kirjutatud salme silmitsedes üsna pettunud välja . " Pilte ei olegi ? Ja mingi kirbukiri ... " 
" Sa võid selle võtta , " lubas Heicko äkilise suuremeelsuspuhangu ajel . " Ma ütlen vend Stefanile , et sina võtsid ... " 
" Ei , ma arvan , et ma ei hooli sellest siiski , " pobises Rus ja sulges raamatu . " Mõtlesin , et siin on pilte , et suur raamat , kõige suurem ... aga ... üleüldse ... jah , leem jäi keema , ma pean tagasi kööki minema . " 
Sellega lõppeski nende kohtumine raamatukogus ja enam ei kuulnud tsellaarius kunagi , et vend Rus oleks kloostri haruldaste köidete vastu huvi üles näidanud . Peagi sai ta Rusi tundma aga hoopis teisest küljest , sellisest , mis tõstis ta ilmikvenna abt Sveni enese juures kõrgesse ausse , nii et kõik vennad ja neofüüdid pidid ühel märtsikuisel missal Rusi nime suhu võtma ja teda tänama . 
Sest ilma Rusi sekkumiseta oleks rändav mustlaslaager veel nii mõnegi Roskilde , Hillerödi või Helsingöri lapsukese ära varastanud ja üle mere viinud , ehk pannud nende peal toime isegi oma kohutavaid jumalasalgajalikke rituaale ja ohverdanud tumedatele jõududele . Kui tabor oli Esrumi järve äärde laagrisse asunud , hakkasid kohalikud kohe rääkima , et see pole küll õige asi , sest Hillerödist olla viimasel ajal mitu väikest last kaduma läinud , ning kui Mathilde Jenseni kolmekuune imik saladuslikul kombel siinsamas Esrumis ära kadus , pöördusid kõigi pilgud kohe järve äärde . Krahv Gulderchgardeni kolm relvis meest ühes külavanema ja kirikhärraga saadeti taborisse , kuid mustlased võtsid nad vastu sõimu ja mõnitustega . Küsimustele laste kohta vastasid nood põlastavalt , et omalgi neid küll ja et nad pole ühtegi põnni Sjællandil puutunud . Krahv jäi endale kindlaks ja nõudis laagri läbiotsimist . Tekkis rüselus , mille käigus löödi külavanemal pea lõhki . Vihane ümbruskonna rahvas hakkas kirveste , harkide , kaigaste ja hangudega mustlaste poole suunduma ja nende etteotsa oli äkitselt tekkinud kloostri ilmikvend Rus . Just Rus oli see , kes leidis laagrist peidetud laste konte , nende rõivaid ja paar kaelaketti . Just Rus oli see , kes juhatas rahvast ja aitas neil nii mustlastele kui nende vankritele tule otsa panna . Just Rus oli see , kes kõige vapramalt võitles , nii et krahvil ja kohtuvõimudel polnud järgmisel hommikul enam ühtegi hulgust kohtu ette tuua ega üle kuulata . 
" Ilma meie vapra venna Rusi abita , " rääkis laudese ajal abt Sven , " oleks kurjategijad jäänud karistamata . Andku issand talle igaveseks õiget meelt hea äratundmisel ! Saatan ise oli tulnud Esrumi kanti mustlaste kujul ja nüüd on tema siit välja aetud ! " 
" Saatan , " noogutas Rus vaguralt , " on suurem kui inimene . " 
" Ning ainult jumala lõpmata arm ning tema kuulekas teenimine teeb inimese pimedusevürstist suuremaks , " nõustus abt , olles ilmikvenna suust kõlanud teoloogilise mõttetera üle pisut üllatunud . " Palvetagem ! " 
Vend Rus oli korraga kangelane , kõigi poolt austatud , ning vaid tsellaarius Heicko oli see , kes mõtiskles , et kuidas küll oli Rus teadnud , kust otsida laste jäänuseid ja miks oli tarvis kõik mustlased ära põletada . Aga ta ei rääkinud oma kahtlustest — kui neid üldse oli — kellelegi , ning endiselt tundis ta vend Rusi vastu kummalist ebasümpaatiat . 
Aeg möödus — nagu kloostris ikka — aeglaselt ja kangelasest sai taas kokk , üks tavaline vend teiste omasuguste seas , sest pühakojas ei tähenda niivõrd ilmalikud suurteod , kuivõrd vagadus ja tublidus jumalariigi poole püüdlemises . Oli raske öelda , kas Rus oli sündmustest muutunud või mitte , aga süüa valmistas ta endise hoole ja osavusega , teenides sellega järjekordselt ära abti lugupidamise . Tihti nähti abti kööki minevat ja küllap siis valmistas Rus talle seal mõnda eriliselt hõrku hautist . Tsellaarius aga pani tähele , et abt käib üha sagedamini ringi veidi pööritavate silmadega ning lõhnab veini järele . Vend Heicko oli loomult truu tsistertslane , kes väga härdalt järgis Püha Bernardi õpetust ja suhtus väga karmilt benediktiinlaste lodevasse ja mugavust armastavasse eluviisi . Eriti valus oli tal näha , kuidas abt ei suuda vend Rusi mõju all liigsöömisele ja - joomisele piiri panna , kuidas ta päev-päevalt muutub lõbusaks benediktiiniks . Ning loomulikult ulatus abti halb mõju ka teiste vendadeni . Näis , nagu tehtaks kloostris tööd vähem , palvetataks vähem ja veedetaks rohkem aega refektooriumis . 
Veel veidi , mõtles vend Heicko , ja me hakkame koraalide asemel lihtrahva lorilaule laulma . Tsistertslaste hinged on deemonitele väärtuslikud , need on kõige üllamad ja puhtamad . Kas mitte polegi Esrumi klooster pühendatud pühale Neitsi Maarjale ? Kas pole tõsilugu see , et palvetades sattus kunagi ühe vaga munga hing taevasse ja ta rändas seal ringi , otsis tsistertslasi , kuid ei leidnud neid . Mitmeid muid munki ta nägi , kuid mitte oma ordukaaslasi . Lõpuks küsis ahastuses munk Jumalaemalt , et kus siis on tsistertsalsed . Ja naeratas paotas Neitsi Maarja oma mantlihõlma — tsistertslased olid kõik seal ! 
Jumalaema poolt välja valitud mungad peavad sestap olema karmid ja vagad , sest neid jahib Saatan erilise innuga . Sellepärast võiski kloostris mitmel pool näha skulptuure , mis pühadele vendadele pidevalt pimedusevürsti ahnust näitasid . Ja nüüd on abt ise libedale teele minemas ! 
Kunagi varem polnud Esrumis juhtunud , et abt valitaks ümber , et oleks vaja kedagi väärilisemat . Tõtt-öelda oleks Sveni asemele nii mõnigi teine paremini sobinud . Tsistertslaste kord nägi ette , et abtiks võis vendade seast valida selle , kes on vähemalt kakskümmend neli aastat vana ja kel pole poisi nägu . Kirjutamata seadus oli aga — kuna abtile peavad kõik tõrkumata alluma — et temal oleks ka inimeste üle loomulikku võimu ning et temasse suhtutaks ka ilma abtiks valimata aupaklikult ja kuulekalt . Tsellaarius Heicko ei olnud auahne inimene , ent tsistertslaste range eluviis oli tema jaoks kõige püham asi maailmas . Ta otsustas abtil ja vend Rusil salamisi silma peal hoida , et kõlvatud eluviisid ei hakkaks kloostris levima . Jah , vähemalt niipalju võis ta teha . 
Ühel õhtul sooritas ta peale kompletooriumit harjumuspärast ringkäiku kloostris , jälgis , et uksed-aknad oleks suletud , küünlad kustutatud , kõik puhas , korras ja koristatud . Astudes mööda käiku edasi , sammud tuhmhallidelt kividelt vastu kõmisemas , jõudis ta kalefaktooriumist refektooriumini ja kuulis siis hääli . Kuulis hääli ja sai aru , et need võivad tulla ainult refektooriumi kõrval asuvast köögist . Mis tähendas , et vend Rus on veel seal ja polegi veel puhkama heitnud . Mis omakorda on aga korrarikkumine . Tühine küll , ent siiski rikkumine . Öösiti polnud ju tarvis kellelegi toitu valmistada . 
Lähemale hiilides eristas Heicko mitut häält ja tema imestus kasvas . Kõnelejaid või tegutsejaid — sest täpsemalt polnud võimalik eristada , mis köögis toimus — oli kaks või kolm . Nende hääled olid allasurutud , nagu ikka neil , kes toimetavad midagi öö varjus . Tsellaarius oleks võinud ju vapralt köögiukse valla lüüa ja käratada , et kes siin rikub kloostri öörahu , aga ta ei teinud seda mitte ja ligines vaikselt , otsustades enne terasemalt kuulatada ja alles siis tegutseda . 
Mees surus kõrva vastu ust . Ta eristas mingit rähklemist , kobinat , kahinat , seosetuid sõnakatkeid ... ei , üks hääl ähkis midagi , teine aga lausus kindlal toonil mingeid lauseid . Ent sellest keelest ei saanud Heicko aru ja ainuüksi viimase hääle kuulmine tõi talle kananaha ihule ja ta tundis kõhus pööritavat vastikustunnet . Hääl , mis luges võõrakeelseid salme , oli täis sisinat , vaikne , pealetükkiv , veenev ja lõpmatult ebainimlik . Suutmata oma teadmatust kauem kannatada , avas tsellaarius ukse — tasahilju , ent uskudes oma ürituse õigsusesse — ja pistis pea ettevaatlikult sisse . 
Esmalt märkas ta laual küünalt , mis säras otse silmisse ja pimestas nägemist . Ta tajus ka ootamatult ruumi siginenud vaikust , sest uks oli ebameeldivalt kriiksunud . Taibates , et tagasiteed enam pole , astus ta silmi kissitades sisse ja esimene asi , mida ta nägi , oli hubeleva küünlaleegi taamal talle otsa jõllitav , hirmust ja häbist pärani silmadega abt Sveni nägu . 
" Abt ? " hüüdis Heicko ehmunult . " Aulik abt ? Ma tegin vaid ringkäiku ja ... " Tsellaarius ei leidnud õigeid sõnu . Abt oli neljakäpakil köögilaua peal , tema pikk mungarüü oli vööni üles kääritud , nii et paljad tuharad paistsid . Abti taga seisis vankumatult vend Rus , ilatsev nägu võikas irvituses ; temagi rüü polnud nii , nagu mungal on sünnis kanda , ent kui Heicko sisse astus , oli ta selle kiirelt langetanud . Ent mitte nii kiirelt , et tsellaarius poleks märganud ... märganud pikka väljakasvanud jätket Rusi ihust , mehelikkust , mis ei saanud kuuluda ühelegi tavalisele mehele — sest oma nooruspäevil oli ju Heickogi olnud patune ja mäletas nendest asjadest üht-teist — sest nõndavõrd pikk , konarlik , kärnaline ja ropult haiglase kujuga oli see . 
" Abt ? " kogeles tsellaarius veel kord , tundes tülgastust ja isegi hirmu , kui isegi patu lõhna ära tundis , " abt , ma ... " aga ta ei jõudnud kaugemale , sest äkki tajus ta ruumi laskuvat vastikut külmust ja jäist hõngust . Korraga hüppas vend Rus ettepoole , ja kustutas tuuletõmbuses väreleva küünlaleegi . 
Ja ühe hetke jooksul arvas Heicko end nägemas ruumis kedagi kolmandat , kelle külmad ja kollakad silmad puurisid teda lae alt , nagu oleks kass roninud köögiriiulile ja varitsenud hetke , et sealt kellelegi küünistega kallale karata . Aga ainult hetkeks , sest maad võtnud pimeduses sööstis abt ukse poole , ähkides ja tsellaariust kõrvale tõugates . 
Heicko ei jäänud ootama , pomises vaid palve ja kiirustas abt Svenile järele , mõistmata isegi , mida ta oli näinud ja mida tal oli öelda . Ta jõudis abtile järele välisukse juures , kuid ta ei kuulnud hirmunud mehe suust ühtegi arusaadavat sõna ; too vaid paugutas ust , saatis Heickole ahastust täis pilgu ja kadus öhe . Kogunud end veidi ja varustunud küünlaga , suundus Heicko taas kööki , kuid leidis selle tühja ja vaiksena . Mis iganes poleks seal ka aset leidnud , ei kõnelenud toimunust enam ükski tunnusmärk , ning tubli munk hakkas isegi kahtlema , kas ennist viivuks silme ees kangastunud vaatepilt polnud mitte meelepete . Segaste tunnetega läks ta magama , kuid tema uni — üle mitmete aastate — oli rahutu ja täis luupainajaid . Hägustes ja katkendlikes unedes viirastusid talle vend Rusist välja kasvav ebainimlikult pikk , kõver ja kronksus jäikus , mida kõikjalt seirasid kiskjalikud , kollaselt miilavad silmad . Aga niipalju kui ka ei püüdnud tsellaariuse teadvus , ei suutnud see meest kuidagi unest üles raputada , sundides teda vaatama lõpuni stseene , mis olid hommikul mäletamiseks liiga hirmsad ja eemaletõukavalt jälgid . 
Hommikul — või õigemini öösel , sest matutiin toimub ju siis , kui tavalised inimesed veel magavad — oli tsellaarius täiesti kurnatud ning nägi , et sedasama oli ka abt . Kirikus oli kaks meest , kes ei suutnud korralikult psalme laulda — tema ise ja abt Sven . 
Koidikul toimus laudes , palvetund , kus pidid osalema kõik ilmikvennad ja muud kloostritöölised ; Heicko silmad otsisid vend Rusi ja ta nägigi teda . Kokk põlvitas kiriku tagumises nurgas , seal , kus alati , ja kui tema silmad kohtusid tsellaariuse omadega , kumas neis ainult lõpmatult külm ükskõiksus ja ei mingit hirmu ega alandlikkust . 
Loomulikult läks Heicko südant kõvaks tehes päeval abti otsima , teadmata täpselt isegi , mida ta tahab õieti välja selgitada või mille üle aru pärida . 
Abt oli aga oma enesekindluse tagasi saanud , vastas Heicko tervitusele üleoleva peanoogutusega ning küsimuse peale , et kas oleks vajalik vend Rusi käitumise suhtes midagi ette võtta , teatas : " Aga millist käitumist vend silmas peab ? Kui seda , et ta eile õhtul minu nõudmistele vastu tulles valmistas mulle üht oma imettegevat salvi — ehk olete märganud , et minu selg vajab rasket töö tõttu senisest palju rohkem määrimist — , siis pole siin küll midagi , mille suhtes peaks midagi ette võtma . " 
" Ah , et kõrgeaulisele abtile määris vend Rus salvi ? " venitas tsellaarius kahtlevalt . 
" Aga loomulikult ! " nähvas teine . " Või oli teil mingeid muid arusaamu ? " 
Kui oligi , jättis Heicko need enda teada , noogutas vaid ja eemaldus , et asuda oma igapäevaste toimetuste manu . Selgi päeval oli söök kloostris suurepärane nagu alati ja mitmed vennad nõudsid Rusilt lisa . Seda nad ka said . 
Esrumi kloostri ajaloo tundmine kuulub muidugi iga venna kohustuste hulka , aga ligi nelisada aastat on pikk aeg , et igaüks saaks kõiki seiku tunda . Ka tsellaariuse jaoks polnud tema töös Esrumi arhitektuur kõige olulisem , kuid kummalised juhtumused , mis leidsid aset ikka seoses vend Rusiga , viisid ta ühel sügispäeval uurima ürikuid , mis kõnelesid kloostri asutamisest ja ehitamisest . 
Pidades kinni iseendale antud lubadusest hoida koka tegemistel silm peal , külvates vahel mitmetähenduslike vihjete ja kaksipidi mõistetavate lausetega kahtluseseemet teistessegi ustavatesse munkadesse ning tundes , et selline tegevus on hakanud ka mõnevõrra vilja kandma , sest kloostri prior Rupertki kortsutas tihtipeale vend Rusi nime kuuldes kulmu — nägi Heicko ühel päeval kokka midagi kiriku ukse juures toimetavat . 
Kirik oli ehitatud kloostri põhjatiivaga kokku , ja nagu ikka tsistertslastel kombeks , oli see karm , range , kõle ja külm hoone , ilma torni ja igasuguste ilustusteta . Mis tegi aga selle eriti mõjuavaldavaks , oli tema suurus , sest kirik oli ligi sada meetrit pikk , paistes sellega juba kaugelt silma . Ja mitte ainult mõõtmete poolest polnud Esrumi klooster kõige suurem ja mõjukam tsistertslaste kants põhjapoolses kristlikus maailmas , kuuludes ühte võrku teiste ( ja väiksemate ) kloostritega , mis ulatusid Sitsiiliast Norrasse , Polooniast Iiri saarele . Esrum oli veel ka emakloostriks väiksematele kloostritele Taanis , Poloonias , Wendias , Esthlandis ja mujalgi . Nii et kloostri suurus , kui ka munkade ja igapäevaste tööde arv valmistas tublile tsellaariusele parasjagu peavalu nii ööl kui päeval , ja lõpuks polnud üks imelike kommetega kokk — kelle toiduga olid vagad vennad ülimalt rahul ja enamgi veel — mitte ainus asi , mille peale sai ta oma päevatööd ja aega kulutada . Eks sellega ole ka seletatav asjaolu , miks Heicko jõudis kentsakale olukorrale öösel köögis vähe mõelda ja lausus endale salamisi rahustussõnu . Tihti arvas ta end olevat vaid valguse ja varju mängude , üleväsimuse ja meelepetete ohvriks sattunud ; sageli oli ta aga üsna kindel , et nägi täpselt , millega olid abt ja vend Rus tegelenud . Nii või teisiti — Rusi ta ei sallinud ja tsellaarius uskus kloostrielu sellest ainult paranevat , kui kokk siit lahkub . 
Kuid mitte iialgi poleks talle pähe tulnud , et see saab toimuma nii , nagu see toimus . 
Rohkem , koguni poole aasta jooksul , ei hakanud abt ega vend Rus talle millegagi silma , ent metoodilise ja kindlameelse inimesena oli üks asi juba nõuks võetud ja nii kergesti ei kavatsenud tsellaarius oma kavatsustest loobuda . 
Vend Rusi tabas ta kirikust kalmistule viiva ukse kõrval , müüri ääres musta küünalt põletamas ja lausumas hirmuäratavaid sõnu samas keeles , mis Heicko oli öösel köögis kuulnud . See oli uks , kust kanti surnud vendi kalmistule , end vend Rusi tähelepanu näis olevat pööratud rohkem vundamendile müüri kõrval ning ... jah , ta näis seda müüri kummardavat , otsekui oleks see mõni ebajumalus . Tsellaarius jälgis Rusi toimetamisi eemalt , nägi , kuidas kokk koogutas , asetas põleva küünla müürieendile , lausus sõnu , mis tekitasid Heickol taas külmavärinaid ; nägi , kuidas Rus langes ekstaasis pikali , silus kätega üle seina ja peaaegu halas võikal häälel palveid või loitse . Eales ei suutnuks tsellaarius uskuda , et too ilmikvend seal viib läbi usukõlvulist kombetalitust , sest kohati tungisid ta kõrvu sõnad , mida kuuldes lõi ta risti ette ja palus issandalt endale meelekindlust . Pikemalt ei saanud Rus oma toiminguid jätkata , sest teised vennad tulid põllult ja lähenes vesperite aeg , seejärel süüakse viimast õhtusööki . Kokk vaatas vilksamisi ringi , puhus küünla surnuks — ja alles nüüd märkas tsellaarius oma peidupaigast , et hoolimata tugevast tuulest , oli küünal ikka jõuliselt põlenud — ning kiirustas ümber kiriku idaserva köögi poole tagasi . 
Heicko tuli välja , uuris vundamenti , ei leidnud sel midagi viga olevat , pühkis laubalt pingutusest ja hirmust tekkinud higi ja tõttas vesperile , et pärast kompletooriumit kloostri korda rikkudes raamatukogus nende ürikutega tutvuda , mis räägivad kiriku surnutevärava ehitamisest . Ta ei näinud , et peale tema lahkumist ilmusid vundamendile praod ja tumedad laigud . 
Raamatukogus huvitasid tsellaariust ürikud , mis pajatasid kloostri loomisest . Pärast otsimist ta ühe sellise ka leidis . Öötundidel küünlaleegi valguses lappas ta tolmust köidet ja siunas endamisi kunagisi kroonikuid , kelle kirjutamisstiil oli uniseks tegev ja sündmuste edasiandmine katkendlik ning äärmiselt valikuline . Algul ei saanud ta teada oluliselt rohkem , kui juba teadis , et kloostri ehitasid benediktiinlased 1140. aastal Taanimaa arhipiiskop Eskili õnnistusel , kes juhtus olema ka Clairvaux' Püha Bernardi hea sõber . Ent klooster ei saanud jalgu alla , enne kui tsistertslased selle 1151. aastal üle võtsid , ja sellest ajast oli see õitsenud ja kasvanud , muutudes siinses maanurgas jumaliku valguse keskuseks . Kiriku ehitamise kohta oli seal kirjas palju , ent esmapilgul ei paistnud midagi seesugust , mis võinuks seletada vend Rusi huvi selle alusmüüri kohta . Lõpuks — kui uni tikkus juba vägisi silma ja matutiiniaeg tuli ähvardavalt lähedale — leidis ta ühe lõigu : ähmase , ebamäärase , ent ometi kõneka : 
Sest Eskil ise kutsuti Roskilde linnast siia kohale ja tema ise juhatas paganate müürimist kiriku vundamenti , nendesamuste , kes olid selle ehitamist oma nõidumise ja Saatana väljamanamisega takistanud , nendesamuste kurjade jõudude poolt pimedusega löödud viletsate , kes veel elusana kinnimüürimisel karjusid , et Saatana jõud on suurem kui inimese jõud , ja kelle ulgumist oli veel mitmel päeval müüri tagant kuulda , ehkki süüa ja õhku sissehingamiseks ei saanud seal enam olla . Niiviisi näitas Eskil kõigile ümberkaudsetele ristimisest keelduvatele paganatele , et jumala jõud on pimedusevürsti jõust suurem . 
Tsellaarius raputas hämmelduses pead , kahtles , kas kroonik ikka tundis ladina keelt kõige paremini , ja vajus mõtteisse , mis peagi kandusid üle rahutuks uneks . Ikkagi ei suutnud ta mõista , et kuidas võis vend Rus sellest kunagisest sündmusest midagi teada , sest seda ürikut polnud juba ammu kellegi käed puutunud . Ta otsustas oma leidudest kõnelda priorile . 
Prior lõi juttu kuuldes risti ette ja arvas , et ilmselt on kroonik vaid kuulu järgi sündmusi kirja pannud ning kindlasti sisaldab jutt palju metafoore , mida ei saa üks-üheselt jumalast sündinud tõsiasjade pähe võtta . Ikka on kasutatud vundamendi täiteks konte või siis maetud pühameeste säilmeid kiriku alla , aga , et paganaid ja elusalt ... Prior kõhkles , sest oli näha , et tal puudub kindel seisukoht . Igatahes leppisid mehed kokku , et vend Rusi kahtlastel toimetamistel tuleb edaspidigi silm peal hoida . 
Võimalik , et Rus oli haisu ninna saanud ja enam teda vundamendi juures ei nähtud . Järgmisel nädalal peatus Esrumi külas rändkaupmees , kes astus ka kloostrist läbi . Mees oli juut ning kauples kaugetest maadest toodud vürtsidega . Esialgu taheti ta küll pühade müüride varjust minema ajada , ent Rus tegi temaga kaupa , mis viis ta tsellaariuse juurde , kelle käes olid rahakassa võtmed ja kes pidi iga ostu isiklikult heaks kiitma . 
" Mida sa siis tahad selle juudi käest osta ? " uuris vend Heicko umbusklikult . " Kas mitte kloostriküla talumeeste ja meie vagade munkade töö ise ei varu meie kasinale toidulauale kõike vajalikku ? " 
" Oh , kõik meie vennad teevad usinalt tööd ja puudus pole toidulaualt millestki ... " vastas vend Rus kavalalt . " Aga see mees pakub aineid , mis annavad igale toidule jumaliku maitse , olen neid proovinud oma rännakutel ja ... " Ning Rus laskus pikkadesse kirjeldustesse , et millise hõrgu maitse ja aroomi võivad idamaa vürtsid söögile anda . 
Ja nõnda tekkiski tsellaariuse ja teiste vendade vahel vaidlus , et kas kloostri toidulauda on tarvilik rikastada kaugelt maalt toodud pulbritega . 
Tsellaariuse seisukoht oli kindel : " Meie , tsistertslased pole küllust ja lõbuelu armastavad benediktiinid . Meie toitume kasinalt ja vagalt ega vaja lisandusi , mis pärit paganate juurest , mida müütab juut , ja mis andvat toidule sellise maitse , mida jumal pole mitte maa sisse pannud . " 
Aga Rusi hõrgutistega olid ju paljud vennad juba harjunud , otsekui oleks kokk nad ära teinud oma ohtra söötmisega . Nähes puhkemas sõnelust , lahendas Rus selle ise ja ütles : " Mind innustab ainult soov kostitada vagasid vendi oma kõige paremate retseptide järgi . Aga juut on muidugi juut . Ma panen ette , et räägin selle juudiga ja panen ta nõustuma olukorraga , kus ta ei saa meie käest mitte ühtegi krossi ja vaid jumalasõnaga veenan mina teda oma kaupa meile loovutama . " 
See ettepanek tundus paljudele mõistlikuna — eriti neile , kes kannatasid liigsöömise all , ja Heicko meelehärmiks oli neid kloostris enamus . Järgmiseks nähti Rusi väljumas kloostrist , suur kott üle õla , ja tegemas puude varjus juudiga kaupa . Kaua see küll ei kestnud , sest juut lahkus kiiresti — kaubitseja kohta isegi liiga kiiresti — ega vaadanud hetkekski tagasi , ainult kannustas eeslit kiiremale sammule . Rus seisis peagi kloostriväravas , nägu rõõmust säramas , ja kiigutas käes väikseid paunakesi : " Kogu oma kraami oli ta nõus kloostrile loovutama ! " hüüdis ta . 
Ja tsistertslaste seast kostis kiiduüminaid . Seksti ajal , mil mungad palvetasid , levis üle kloostri hõrke ja võõrapäraseid aroome — Rus keetis köögis vürtsitatud roogasid . Ainult tsellaarius mõtiskles , et mis küll võis peituda Rusi kotis , kui too kaubitsema läks , ja milliste sõnadega veenas ta juuti . " See mees , " mõtles vend Heicko , " peab olema lausa saatan ise , kui ta suutis kaupleja-juudi ilma rahata oma nõusse rääkida . " 
Sel õhtul tõusis refektooriumis kisa ja kära , vennad läksid süües näost punaseks , karjusid meeleheites , nõudsid vett ja veini , puristasid toitu suust välja , röökisid hirmsates piinades , mida võõramaised maitseained nende seedimisele tekitasid ja needsid vend Rusi . Munkade näod õhetasid valust ja teravusest , mida nende seedimiselundid ei tahtnud omaks võtta , mõned isegi nutsid kibedaid pisaraid ja kaanisid seejuures veini nagu viimased joodikud . 
Vend Rus seisis aga refektooriumi uksel , vaatas kõike pealt ja naeris kõlaval häälel . " See läheb üle , vagad vennad , " hüüdis ta . " Läheb üle ja siis saabub nauding . Kannatust , anun ma , vaid veidi pikka meelt ja teile hakkab meeldima . " 
Nii kummaline , kui see ka polnud , hakkaski see neile meeldima . 
Kui munkade näod omandasid jälle loomuliku jume , kui nende viha asendus kergendustundega , kui nad nõudsid katlast lisa — ja veiniaamist iseäranis — ja nad Rusi kokakunsti kiitma hakkasid , tõusid tsellaarius ja prior lauast — nemad polnud Rusi sööki söönud , vaid närinud ainult kaalikat ja joonud peale vett — ning läksid nõu pidama . Refektooriumist oli veel kaua aega kuulda hõikeid ja kiidulaulu , sest midagi seesugust polnud vagad vennad oma elus varem söönud ja neile oli see pööraselt meeldima hakanud . 
Tsellaarius Heicko ja prior Ruperti nõu oli lühike . 
" Vend Rus , " märkis Heicko , " on ohtlik ja vaenuline mees , kes rikub ära kõik tsistertslaste pühad kombed . " 
" Ma olen sinuga täiesti nõus , vend , " vastas prior . " Kahju ainult , et abt seda ei mõista . " 
" Minu kahtlus on , " jätkas Heicko , " et seda kõike teeb ta mürgist ja vihkamisest ning ainult teeskleb vagadust . Vahel ma mõtlen , et lausa Saatan ise on tema sisse asunud . " 
" Need on koledad mõtted aga ma tunnistan , et mitte minulegi võõrad . Kui Saatan tahab rikkuda Jumala kombeid ja pritsida mürki kloostri sisse , siis tõenäoliselt on ta valinud just vend Rusi oma käsilaseks , " nõustus prior . 
" Me peame ta tabama nõidumiselt . Me peame ta süütõenditega vastamisi seadma ja vedama Roskilde kõrge kirikukohtu ette , " otsustas tsellaarius . 
" Ja enne kui hilja ! " 
Saabusid ööd täis seletamatusi ja õudusi . 
Esimene märk , mis katkestas õhtupalvuse , oli missa ajal kirikus kostma hakkavad ulguvad hääled . Abt ei jõudnud eeslaulmisega kuigi kaugele , kui teda katkestasid mitu häält , mis tulid otsekui kiriku seintest ja põrandast , mis karjusid ja halasid vihaselt , summutasid munkade koori , nii et paljud neist katsid kõrvad kätega ja viskusid kirjeldamatus valus põlvili . 
Ometi ei kestnud see kaua , sugugi mitte , sest seletamatud sajatused hääbusid niisama äkki , kui olid alanud , ja missal viibijad vaatasid üksteisele mõistmatuses otsa . Nii kohutav , kui see sündmus ka polnud , ei söandanud keegi selle meenutamisel pikemalt peatuda . Küllap oli see ainult tuul — leidsid mõned , küllap akende alt möödunud itkenud naised — lootsid teised . Vaid tsellaarius ja prior pidasid vajalikuks veel peale ülejäänute lahkumist kirikus palvetada . 
Järgmiste päevade jooksul kaebasid mitmed vennad , et nad on dormitooriumis või koridorides midagi näinud . Ei , ei midagi otse , pigem ainult silmanurgast ja pead pöörates oli ilmutis juba kadunud ... Kui see üldse oli ilmutis . Keegi ei suutnud täpselt seletada , mida nad olid näinud , küll aga tunnistasid , et nendest kummitustest olid nad tajunud ilmumas viha , põlgust ja isegi ülevoolavat kahjurõõmu . 
Aulik vend Egil oli istunud üksi raamatukogus , kui äkitselt oli uks valju paugatusega kinni langenud ja riivi iseenesest selle ette kriiksatanud . Seestpoolt . Korraga oli vend Egil tajunud , et kes iganes ka ukse sulges , pidi too olema samal hetkel temaga koos ruumis . Ei , ta ei näinud kedagi , aga ometi oli ta seda tajunud . Hirmunult oli ta asunud palvetama ja tundis siis , kuidas teda oli selja tagant jälgitud ja üks tasane sosin oli üle toa levinud , sosin täis vihkamist . 
Vend Augen oli kuulnud samme . Ta oli viibinud kalefaktooriumis ja kuulnud , kuidas kellegi pikad sammud olid koridoris möödunud , seisatanud ukse taga ja siis oli ta kuulnud ebainimlikku , ebapüha hingeldamist . Ta oli ukse avanud ega näinud koridoris mitte kedagi , mitte ühtegi elusat hinge . Ainult kuulnud sammude kaugenemist tühjas koridoris . Suundumas köögi poole . 
Kaasa ei saanud mitte tunda vend Reymusele , kes — olgugi , et üks kõige suuremaid liigsööjaid ja -joojaid kloostris — oli ühel ööl langenud selliste kohutavate õudusunenägude küüsi , et teda polnud võimalik äratada ja terve dormitoorium pidi ärkama tema ahastavate karjete peale . Keegi ei näinud tema luupainajat , keegi ei näinud , mis põhjustas valu , mille käes õnnetu vend unes vähkres ja kisas , aga hommikul oli tema selg , kõht ja tuharad täis veriseid kriime ja marrastusi ning mitu päeva ei suutnud ta midagi süüa ega juua ega hetkekski istuda . 
Vend Wilhelm aga läks hulluks , kui ta parasjagu üht püharaamatut ümber kirjutas . Otsekui iseenesest hakkas tema käsi kirjutama ülisuuri seletamatuid sümboleid üle lehekülgede , mida ta hirmust karjudes üritas sealsamas katki rebida , hakates vastu jõududele , mis sundisid ja kannustasid teda püha üriku asemel paganlikke sümboleid joonistama . Wilhelmi ümber kogunesid teised vennad , kes tummas õuduses jõllitasid mehe üha jõuetumaks muutuvaid katseid püsida terve mõistuse juures , kuni lõpuks tormas ta puldi tagant minema otsejoones kirikusse , sealt läbi surnutevärava müüri äärde ( kuhu tsellaariuse ja priori teadmiste järgi olevat paganad elusalt sisse müüritud ) ja hakkas peaga selle vastu taguma . Et hoida teda enesevigastamisest , läks tarvis viit venda , kes õnnetu Wilhelmi lõpuks kinni sidusid ja dormitooriumisse lohistasid . 
Värisedes hoidis vend Heicko käes ühte kurikuulsa raamatu lehte ja näitas seda prior Rupertile . " Ütle , " küsis ta , " kas ei meenuta mitte see joonistus sulle R-tähte ? " 
" Aga väga suurt ja imelike piirjoontega , " nõustus prior . " Ning järgmine oleks otsekui U- täht , ent samuti kuidagi kummaline . " 
" Rus , " pomises tsellaarius . " Vend Rus ... " 
Kuigi need hirmsad sündmused häirisid seni rahulikult kulgevat kloostri elurütmi , ei kippunud veel keegi peale tsellaariuse ja priori neid Vend Rusiga seostama , enne kui vend Adelmus edastas neile ühe pealtkuuldud kõneluse . 
" Ma olin möödumas köögi akende tagant , " seletas vend Adelmus , " kui üks hääl mind otsekui paigale naelutas , selline sisisev ja magus ja salalik ja selline ... mis kohe kõrvu hakkab , kuigi räägib vaikselt , ent iga tema sõna on tähtis . Ja läbi akna kuulsin ma seda häält lausumas : " Ma kiidan sind , Rus , sa oled mu ülesannet hästi täitnud ! " 
" Ja kes võis seda lausuda ? " päris tsellaarius . 
" Mitte ühtegi venda kloostris pole ma kuulnud rääkimas sellisel häälel , " kehitas vend Adelmus kahetsevalt õlgu . " Veel kuulsin ma , kuidas Rus vastas : " Varsti , mu isand ja käskija , varsti on minu töö tehtud , varsti on see klooster sinu päralt , mul ei lähe enam pikalt aega , varsti on nad pööratud . " " 
" Pööratud ? " imestas prior . 
" Nii Rus ütles . Veel ütles ta , et varsti on see pühakoda — ja see sõna kõlas tema suust põlgusega — sinu rõõmudele ja igavikulistele peibutustele valla , mu käskija . " 
" Kas sa nägid , kellega Rus kõneles ? " 
" Ma ei julgenud aknast sisse piiluda , " tunnistas värisev munk . " Issanda ihu õnnistuse nimel ei julgenud ma seda teha . " 
" Kas Rus ütles veel midagi ? " 
" Ta kõneles veel midagi tänasest ööst , " kostis munk . " Midagi taolist , et täna viib ta läbi viimased rituaalid , ja see võigas hääl kiitis teda selle eest . " 
" Ütleski ta just , et rituaalid ? " küsis tsellaarius . 
" Jah , aulik vend Heicko , just nii ta ütles . " 
" Siis peame meiegi täna öösel tegutsema . " 
Jah , tsellaarius Heicko tundis end vandenõulasena , kui ta salamisi kogus kokku kakskümmend ustavat munka , kõneles nendele oma kahtlustest ja plaanist , samuti sellest , et ta ei usalda enam abti . Ja vennad vastasid talle , et abt on tõesti hülgamas paljut , mis on tsistertslastele püha , ja et ta liialt sööb ja joob ning üha rohkem laskuvat üle kloostri vend Rusi kuritahtlik käsi . Need kõik olid vennad , kes hoolimata uutest tuultest olid tugevasti kinni vanades kommetes ja kes ei söönud Rusi vürtsitatud toitu ega polnud ka oma silmaga näinud kummitusi , mida kõik ülejäänud kinnitasid end kogenud olevat . 
Prior ja tsellaarius jaotasid mehed pärast kompletooriumi — otsekui oleks nad mõne sõjasalga eesotsas — laiali , leidsid neile salajased peidukohad , varustasid nad krutsifiksidega ja enne vahikorra algust lugesid nad kõik koos : " Ut nos ab omni haeresi perfida caecitae librare digneris ; ut in hora mortis nostrae noc caelesti viatico nos confortare et munire digneris . Christae exaudi nos ! " 
Relvastanud end sel kombel vaimujõuga ja olles valmis eksortsismiks , asusid nad vahti . Mitmeid kordi tundus neile , nagu oleks keegi öises kloostris liikunud , nagu oleks nad näinud viirastusi , ent ikka ei juhtunud midagi , mis oleks sundinud neid peidukohast välja tulema , astuma vastu vend Rusi salakavalatele plaanidele . 
Aga lõpuks ta tuli — vend Rus — , tuli ja suundus läbi pika käigu köögi poole , olles ilmikvendade dormitooriumist jalga lasknud mitu tundi enne , kui selleks sundisid kohused köögis . Ta tuli , ja isegi hämaruses oli tema näol näha kurjaendelist irvet , kui ta endamisi võikas keeles loitse pomises . See polnud see vend Rus , keda nad olid harjunud nägema , see oli deemonlike jõudude poolt haaratud mees , hirmuäratav oma ebamaisuses ja pühendumises . Aga viimast polnud tsistertslastel vähem . Vend Rus läks kööki ja mõne aja pärast olid vennad selle ümber piiranud , Rus oli lõksus , mida iganes poleks ta ka toimetama hakanud , milliseid jõude endale appi kutsunud , ei saanud need ometi olla vägevamad kui mitmekümne andunud ja tõelise tsistertslase meelekindlus ja usk . 
Viivu pärast oli õhus tunda suitsulõhna ja kuuldus leekide praginat . Vend Rus oli süüdanud koldes tule ja hakkas suure raami peal seisvas katlas leent keetma . Mõne aja pärast tungisidki vendade ninna idamaiste - - ja nüüd ei kahelnud enam keegi , et ka saatanlike — ürtide ja vürtside lõhnad , mis läksid koos lihaga hautisesse . Ning siis hakkas taas kostma vaikne , ent üha valjenev ümin . See aina kasvas ja valjenes ka hääl , millel vend Rus kedagi kutsus . 
" Jumala jõud ja õiglus olgu meiega , " hüüdis tsellaarius . " Nüüd ! " Ja nagu oleks ta vaenlase kindlust vallutava armee eesotsas , sööstis mees köögiukse poole , lõi selle jalaga lahti , et tunglevate ja ristidega vehkivate munkade salk saaks lävel troppi koguneda ja näha ... 
... näha , kuidas põlevate silmadega vend Rus hüppas ehmunult tagasi kolde eest , kuhu ta just äsja oli midagi sisse puistanud , kuidas ta sulges hiigelsuure raamatu ja peitis selle enda selja taha , kuidas ta taganes vastu köögiseina ja kuidas tema vihkamist täis pilku sigines korraga hirm , sest mees oli aru saanud , et on teolt tabatud . 
" Mida sa siin toimetad , lugedes neid ketserlikke loitse , sina õnnetu ? " kärkis prior , kogu oma häält ja meelekindlust kokku võttes . " Miks loed sa keset ööd riitusi ja mürgitad vagade vendade toitu ? " 
" Ma ... ei midagi , " jõudis vend Rus hirmunult pomiseda . 
" Mis raamat see on , sina õnnetu ? " hüüdis tsellaarius Heicko , " mis jumalasalgajalik raamat , mida sa seal peidad ? " 
" See ? Ei midagi ... Vaid vagad palved ... " 
" Näita ! Vennad , rebige see raamat talt käest ja las loeme meiegi neid vagasid palveid . Püha Neitsi nimel , edasi ! " 
Trobikond tsistertslasi valgus kitsukesse kööki ja sööstsid vend Rusi poole , kes kangekaelselt ja meeleheitlikult vastu pannes astus kolde poole , et haarata suure keeduraami alt põlev halg ja sellega vagasid vendi eemale peletada . Ühe käega kobas ta halu järele , teisega varjas selja taga suurt ürikut . Kümned käed haarasid tema järele , mitmed neist said põletusi leekivast londist ja see tekitas viha , süstis vendadesse raevu ning õiglustunnet , seejärel tabasid vend Rusi esimesed rusikahoobid . 
" Te neetud , " karjus Rus , " te haiged , marutõbised koerad , te sitased , alandlikud orjad , te roojased vagatsejad , te reeturid , ussikesed , te põlege ! Põlege ja lämbuge oma haisvas pasas ... " Ta röökis ja röökis ning üritas endiselt põleva haluga vendi süüdata , kuid viimaste jõud ületas tema oma , lootusetus võitluses tõrjuti ta üha enam keeva katla suunas , kuni kellegi rusikahoop pani ta tasakaalu kaotama , vend vaarus , karjatas valust , tundes selja vastas kuuma katla serva , ning järgmine löök — sedapuhku puust ristiga — saatis ta üle katlaääre , peadpidi keevasse vette . 
Käratsevad ja vihast raevunud mungad — ja neid tuli dormitooriumist üha juurde , sest võitluskisa oli teisedki üles äratanud — kogunesid õhku ahmides kolde ümber ja jõllitasid seletamatus õuduses keevas vees visklevat meest . Kuumad pritsmed lendasid katlast ja see sundis munki sammukese tagasi astuma . 
Korraga kerkis katlast välja Rusi pea , mis oli täis keevas vees saadud haavu ja põletusi . Tundus , et tema silmad ei näinud enam , ja see üleni punaseks värvuv ja paisuv pea , mille ümber mullitasid karvad ja riidetükid ning tõusid õhku keeva inimlihaga segunevad teravate idamaiste vürtside aroomid , saatis õudusest tummade munkade poole oma viimased sajatused : " Ilatsejad ! Vastikud perselakkujad , munniimejad , minu eest makstakse kätte ... Neetud ... saatan on suurem , oh palju suurem kui inimene , te ei tea ... te rögased litapojad ... " 
Vend Rusi viimased karjed vaibusid seosetusse soigumisse , mille summutas peagi keeva vee mulksumine , kui mehe pea vajus taas vee alla . Väike köök oli tsistertslasi täis kogunenud , ent mitte keegi — mitte ainuski hing — ei teinud katset vend Rusi päästmiseks , niivõrd tummaks ja abituks oli neid nõidunud hirmuäratav vaatepilt . Vend Rus kees surnuks , kees sodiks ja üle kõige võttis võimust talumatult vänge keenud liha , vere , kuse ja soolikate hais , mis kõik pinnale kerkisid , moodustades püdela punakaskollase massi ning milles helpis räbaldunud inimkeha . 
Hirm ja paanika tuli hiljem , ent vaibus taas hauavaikuseks , kui tsellaarius Heicko tõstis maast raamatu , mida vend Rus oli oma elu hinnaga kaitsnud . 
See oli kõige suurem raamat , mida mungad kunagi näinud oli ja vaevalt saavad nad oma elus nägema suuremat , sest ürik oli ligi poole inimkeha pikkune ja meetrijagu lai . Seda oli raske avada ja pöörata pargitud vasikanahast lehekülgi , mida katsid labakäesuurused veidras keeles kritseldatud tähemärgid . Ei olnud keeruline taibata , et ükski terve mõistuse juures viibiv olend sellist raamatut ei kirjutaks ... ega joonistaks neid pilte luupainajalike stseenidega — koletuid fantasme , mida võivad sünnitada vaid väga haiged mõttekujutlused . Raamatust lausa õhkas ebainimlikkust . 
Tummas jahmatuses silmitsesid vennad pilte , piinlikult detailitäpseid joonistusi koletislikest rituaalidest ja elusalt müürimistest , kuni jõudsid kohani , mis pani nende kurgust karje vallanduma . Sest nende ees avanes vend Rusi nägu , kes siinsamas köögis toppis väikesi lapsi katlasse ja pakkus siis neid hõrgutistena munkadele ; siin oli illustratsioon abtist ja mida seal täpsemalt kujutati , ei julenud ükski vend meelde jätta . Jah , ka endi näod tundsid vennad piltidelt ära ja vaid kõige vapramad neist suutsid vaadata viimast lehekülge , mis kujutas tuleasemel katlas keevat vend Rusi , kelle ümber seisid võidurõõmsate nägudega tsellaarius Heicko , prior Rupert ja kõik teised , silmitsemas maailma kõige suuremat raamatut , mida kindlasti polnud kirjutanud ükski inimene ja mille tagakaanel seisis justkui hoiatuse või mõnitusena vigases ladina keeles : Diabolous superior qui homo est — Saatan on suurem kui inimene . 
