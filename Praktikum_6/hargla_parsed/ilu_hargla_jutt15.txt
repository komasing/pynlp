Püha Graal - 1984 
Indrek Hargla 



Berenger St-Jean-de-Colé ei määranud 1984. aasta 13. mai hommikuks ühtegi kohtumist , ei tundnud huvi börsiteadete vastu ega lugenud poliitilisi ettekandeid , ta nõudis , et talle ei ühendataks ühtegi telefonikõnet ja et mitte kedagi tema juurde ei lastaks . Mitte kedagi , kes ei tuleks otse kuninga juurest . Ta arvestas , et marssal — ja see peab olema marssal de Bonaguil — jõuab kohale ennelõunal ja arreteerimised ei alga enne õhtut , kui tema on juba isoleeritud , maailmast ära lõigatud ja musketäride valve all . 
Ta istus oma lossi rõdul , jõi väikeste sõõmudega jaava kohvi , suitsetas pikki peenikesi sigareid , ja lehitses aeglaselt riigilehe hommikunumbrit . Esilehekülge täitis Guillaume'i pilt ja lömitav artikkel kuninga tarkusest , headusest ja rahvaarmastusest . Kui Berenger'l oleks olnud mingeid kahtlusi oma saatuse suhtes , oleks pidanud artikkel neid vaid õhutama . Aga tal ei olnud . Juba ammu ei suutnud ükski Prantsusmaa kuningas astuda ainustki sammu ilma tema või tema eelkäija teadmata . Ei ühtki salaplaani ega poliitilist manöövrit polnud võimalik kuningal teha ilma , et ordu poleks sellest teada saanud . 
Mis antud juhul ei muuda midagi . Kuningas on kuningas ja tema kuningriik püha . 
Teist lehekülge täitsid nagu alati mõttetud ja tühised teated õukonnast — seal oli pikem lugu Anjou' hertsogi esiklapse raskest silmaoperatsioonist Badenis ( jääb nägijaks ) ; lõbusalt pilav artikkel krahv Beaudolais' äpardunud duellist ( ilmselt liigse veinisõõmu tõttu oli krahv duellil komistanud ja püstoli käest pillanud ) ; sõnumeid printsess Juliette'i mesinädalatest Uus-Indias ja muud seesugust . Berenger ei lugenud lehte , ta lihtsalt sirvis seda huvita , maitses kohvi ja ootas . 
Rõdult avanes kaunis ja meeliülevdav vaade Hautefort'i pargile , sinikollasele liiliamerele otse lossi ees , mille keskel lehvis maheda juulituule käes punase ristiga lipp , graniidist müürile ja tihedale alati varju pakkuvale tammesalule , mis ulatus kuni väravateni . Taamal kõrgus kabelitorn , kuhu aastasadu maetud St-Jean-de- Colé'sid . Neid , kes polnud langenud kaugetes maades , kes ristisõdades , kes Inglismaal , kes kolooniates . Neid , kes olid surnud kodumaa pinnal , käes mõõk , meeltes Prantsusmaa ja huulil jumala nimi . 
Berenger silmitses just nukra uhkustundega kabelit , kui kuulis selja tagant hästi vaikset köhatust . 
" Mis on , Valmy ? " küsis ta leebelt . 
" Telefon , " kostis Valmy ettevaatlikult . 
" Ma ju ütlesin , et ... " alustas Berenger . 
" Kuningas , " vastas Valmy napilt . " Kuningas helistab teile , monsignor . " 
" Kas ta helistas juba ammu ? " küsis Berenger edasi istudes ja pead pööramata . 
" Ei , just praegu . Ma ütlesin , et te olete hõivatud , aga ta nõudis siiski teid kohe telefonile . " 
" Nõudis või palus ? " 
" Nõudis , " kostis Valmy pärast hetkelist kaalumist . 
Mis olekski olnud kummaline , kui Berenger poleks juba teadnud . Mitte kunagi varem pole Guillaume oma suurmeistrit nõudnud telefonile ; ta on alati palunud — jah , kuninglikult küll , aga siiski palunud , oodates oma hetke ja rünnakut samm-sammult ette valmistanud . Nüüd kuningas nõudis . 
Aeglaselt Berenger tõusis , pikk sitke kogu , hallis siidülikonnas , rüütlirühiga , laiaõlgne , lühikeste heledate juustega . 
" Ma räägin kuningaga , Valmy , " ütles ta . 
" Üks hetk , monsignor . " 
Kuni Valmy raske musta aparaadiga kohale jooksis , hoolikalt kaablit järele andes , kustutas Berenger sigari ja rüüpas veel ühe lonksu kohvi . Vaistlikult silus ta käega üle juuste , otsekui oleks ta olnud päriselt majesteedi vastuvõtul . See oli kummaline segu austusest ja vastikusest , mida ta Prantsuse kuninga Guillaume'i vastu tundis . Guillaume oli kuningas , noor veel , aga siiski Püha Prantsuse Impeeriumi kuningas , Katoliku usu kaitsja , kogu kristliku maailma monarhia helgeim tipp , nagu olid seda olnud kõik Prantsuse kuningad juba Philippe IV aegadest alates . Aga oli ka teine Guillaume , keda Berenger põlgas ja vihkas : rahvakuningas , kodanlaste kuningas , Fronde'i kuningas , reformide kuningas , demokraatlik kuningas , kes mehkeldas Generaalstaatidega , lõhkus impeeriumi feodaalset võrgustikku , ei mõistnud Poussini maale , võõrandas aadlike maid riigile , kärpis maaisandate privileege , taipamata või soovimata aru saada , et end populismile ohvriks tuues saeb ta oksa , millel ise istub . Berenger vihkas seda rahvakuningas Guillaume'i , kes on ilmunud Pariisi tänavatele isegi teksapükstes , lühikeste käistega särgis ja päikseprillides , Guillaume'i , kes on mänginud avalikult jalgpalli , seda kodanlaste vääritut mängu , Guillaume'i , kes kõneleb " parlamentaarsest printsiibist " ja on nõustunud Flandria provintside iseseisvumisega , loovutanud Burgundia hertsogite iidsed tiitelmaad kaupmeestele valitseda ... Guillaume'i , kes mitte kunagi ei oleks vastanud püssidega Louvre'i ees vehkivate kodanlaste räuskava massi " Vabaduse , vendluse ja võrdsuse petitsioonile " Louis XVII hajameelse haigutusega " Aga miks ometi ? " , vaid entusiastliku hüüatusega " Oh , aga muidugi ! " Jah , seda Guillaume'i Berenger St-Jean-de-Colé , Templirüütlite ordu suurmeister , põlgas ja vihkas kogu hingest . Ometi polnud sellest tema hääles märkigi , kui ta telefonitoru võttis , Valmy'le tänutäheks noogutas ja aupaklikult sõnas : 
" Jah , monsieur ? " 
" Berenger . " Kuninga hääl kaugel Pariisis oli külm ja kalk . " Ma pidin teie kannupoisiga vaidlema , et teiega rääkida saada . " 
" Ma karistan teda , monsieur . " 
" Ma kardan , et teil pole selleks aega , suurmeister . " Viimane sõna oli öeldud irooniaga , mõnitavalt . Isegi verega päritud prantsuse kuningate kuulsat sarkasmi kasutas Guillaume valel aadressil , alati oma kõige truumate aadlike kohta , mitte kodanlaste suhtes . 
" Ma olen teie majesteedi teenistuses , " kostis Berenger end irooniast mitte häirida lastes . 
" Oh , ka selleks pole teil enam aega . " Tundus , et kuningas itsitas sealjuures . 
" Majesteedil on mulle kiireloomuline ülesanne ? " 
" Kui nii võtta , kui tõesti nii võtta , siis isegi võiks öelda , et jah , on . " Kuningas tõepoolest itsitas ! 
" Ma kuulan , Teie Kõrgus . " 
" Ja mis teil muud üle jääbki , eks ole ? Muuseas , ega te ei aima , mispärast ma helistan ? " 
Ei , ma ei aima , ma tean , mõtles Berenger ja ütles : " On see ehk seoses uue parlamendihoone ehitamisega ? " 
" Otseselt mitte . Kaudselt , ainult kaudselt . Ja teie Graali templi pärast ma ka ei helista . Kuulake siis hoolega , Berenger ! Mul on siin üks paber , millele ma hiljuti alla kirjutasin ja siis lõi Strasberg sellele ühe suure ja raske pitsati alla , riigipitsati . Teate , mis paber see on ? " 
" Ei , majesteet , ei tea . " 
" Vaadake , Berenger , see on selline paber , ma ütleksin isegi , et see on lausa kuninglik käsk . " 
" Kas tõesti , monsieur , " vastas Berenger , olles kindel , et Guillaume tema hääles kõlavat irooniat tabada lihtsalt ei oska . Siiski jättis ta lisamata , et tema arvates võiks see paber vabalt olla ka " l'Humanité " aastatellimus . 
" Jah , on küll . Ma käsin selle paberiga ... Moment , palju kell on ? Ahhaa , siis palun , Berenger , kas te ei läheks akna juurde ja ei vaataks oma ilusa lossi väravate poole ? " 
" Ma seisan rõdul , majesteet , ma näen siit hästi Hautefort'i väravaid . " 
" Enchante , seda parem , siis kindlasti näete , et nende ette on saabunud üks korteezh ? " 
Jah , Berenger nägi nüüd . Tema vahtkond oli jooksnud väravate juurde ja avas neid parasjagu , et lasta lossiteele pikk must sedaan , mille järel veeres kuninglike musketäride värvides veoauto . Kõik täpselt nii , nagu ta oli ette kujutanud . Mustal sedaanil lehvis kuningriigi julgeolekuteenistuse pealiku , marssal Bonaguil' lipp ; veoautotäis musketäre kandsid oma sinikollaseid taktikamundreid ja olid relvastatud vintpüssidega . Jõudemonstratsioon . Kuningas pidi teadma , et Berenger ei hakka vastu , et ta ei anna käsku tulistada kuninga jõude . 
" Nägite , Berenger ? Nüüd ma ütlen teile , mis paber see on , millele ma alla kirjutasin . See on vahistamiskäsk . " 
Berenger vaikis , pigistas kramplikult telefonitoru ning jälgis aeglaselt ja ähvardavalt lähenevat korteezhi . 
" Bonaguil loeb selle teile ette . Vahistamiskäsu loeb ette . Prantsusmaa süüdistab teid reetmises , suurmeister . Ja teie templirüütlitega on nüüd lõpp . Paneme poe kinni . Te vaikite ? Mõistan , olete jahmunud . " Kuningas Guillaume kõkutas naerda . Templirüütlite suurmeister aga vaikis tõesti jahmatusest . Prantsusmaa kuningas ei suuda öelda isegi paari lauset ilma oma matslust paljastamata . Prantsusmaa süüdistab mind reetmises ? Mitte Prantsusmaa , vaid kuningas , ja nii oleks öelnud iga teine peale Guillaume'i . Minu templirüütlitega on lõpp ? Need on majesteedi templirüütlid , Püha Trooni ja tema vasalli paavsti poolt loodud ordu , mis aastasadu on tegutsenud Pax Franconica auks ja kuulsuseks . Jah , see kuningas pole tõesti muud kui üks vürtspoodnik . Templirüütlid pole pood , neid ei saa " kinni panna " . 
" Te süüdistate mind reetmises , majesteet ? " küsis Berenger siiski külmalt . 
" Jah . Te olete Prantsusmaa maha müünud , te olete salasobinguis tema vaenlastega , te olete kelm , vandenõulane ja reetur ! " prahvatas Guillaume , suutmata oma raevu taltsutada . 
" Ma kaitsen ennast , " sõnas siis Berenger . " Ma annan end teie voli alla , ent ma hakkan ennast ja ordut kaitsma . " 
" Te ähvardate mind ? " kriiskas kuningas . 
" Ei põrmugi . Lihtsalt märgin , et mul on õigus kaitsele . Teie ründate ja mina kaitsen . Ja mina võidan , majesteet . Prantsusmaa võidab ja teie kaotate . Lihtsalt tahtsin , et te teaksite seda . " 
" Te võite endale osta kas või kõik Prantsusmaa advokaadid , Berenger St-Jean-de-Colé , aga see ei päästa teid . " 
" Ma vajan ainult ühte , " tegi suurmeister oma teise löögi . " Ainult ühte , majesteet . Minu advokaat on Henri de Lauzun . " 
" Oi kui kahju , " kostis vastuseks kuninga õel itsitamine . " Kui kahju , sest ka teie seneshalli kohta on välja antud vahistamiskäsk . " 
" Tõesti kahju , " sõnas Berenger vääramatult . " Juhuslikult pole de Lauzun enam templirüütlite seneshall . Üleeile ma vabastasin ta sellest ametist ja kohustusest . Tal on nüüd Pariisis erapraksis , ta on lihtsalt üks advokaat . Ma kardan , et sellistel tingimustel on teie vahistamiskäsk tühine ja kehtetu allakirjutamise hetkest . " 
Ja nüüd oli kuningas mõned sekundid vait . Lahingu avalöök oli antud . Guillaume teadis nüüd , et Berenger oli valmis olnud . Marssali korteezh veeres lossi ette ; Bonaguil astus autost välja , musketärid haarasid relvad ja rivistusid . See oli eriüksus , treenitud võitlema omasuguste kõrilõikajatega . 
" Hüvasti , Berenger , " sisistas siis kuningas . " Ma ei näe teid enne kui tapalaval . Ma ei tahagi teid enne näha . Vereimejaga on lõpp tehtud . Ärge arvake , et teid aitavad Vareilles' tankidiviisid või Guildenstrandi langevarjurid . Nad kõik saavad kohe vahistatud . " 
" Hüvasti , Teie Majesteet , Louis Guillaume Saint-Mary Alencon de-Cadec Bourbon , hüvasti , " vastas suurmeister . Kuningas katkestas ühenduse , samal hetkel valgusid rõdule musketärid ja veidi süüdlasliku ilmega marssal . Ta tahtis midagi öelda , kuid Berenger vangutas nukralt pead ja lausus : " Ära vaevu , Luc , pole mõtet seda mulle ette lugeda . Kuningas ise viis mind asjadega juba kurssi . " 
Marssal kehitas õlgu . " Me oleme kõik vaid tema teenrid ja selles pole midagi isiklikku , eks. Mul on käsk su käed raudu panna , Berenger . Täiesti ülearune abinõu , ma tean , aga siiski pean sind paluma . " 
Suurmeister sirutas hämmingus käed ette . " Milleks ? " Küsis ta . " Kuhu on mul siit põgeneda ? " 
" Ma kardan , et sa ei saa siia jääda . Kuningas ei lubanud koduaresti ... Mul on tõesti kahju , Berenger , aga ma pean su Bastille'sse viima . " 
Rappudes ülejäänud osa päevast veoauto kastis , käed raudus ja üleoleval ilmel musketäride püssitorusid silmitsedes , mõtles Berenger St-Jean-de-Colé , et kuninga kodanikuvabaduste kampaanial on ka omad head küljed . Vähemalt ei hakata teda piinama . 
Henri de Lauzun — tuliuue Pariisi advokaadibüroo omanik — lubati Berenger' juurde järgmise päeva õhtul . Tema ülikond oli kortsus , punased juuksed sassis ja näost paistis magamata öö . Advokaat virutas paberitest pungil portfelli lauale , põlvitas ja suudles suurmeistri kätt . 
Berenger naeratas talle julgustavalt ja osutas silmadega toolide poole . Tema kamber koosnes kahest toast ega erinenud palju Pariisi kehvemast korterist . Trellitatud aknad avanesid õue poole , sisustus oli askeetlik , ent talutav . 
" Tegelikult ei peaks ma siin olema , vaid korrus allpool , " lausus Lauzun . 
" Sa oled täpselt siin , kus sa pead olema , " vastas Berenger . " Vabaduses on sinust meie üritusele rohkem kasu ja selle pärast ei pea piinlikkust tundma . Sinu eemalolek ordust on ainult ajutine . " 
" Kuidas ma tahaksin sind uskuda ! Paraku on asjaolud traagilised . " 
" Hea küll , kanna mulle ette . Sa näed , et raadiot , televiisorit ega ajalehti mul siin pole . Mitte et neist just palju kasu võiks olla . Valgusta mind , mis toimub . " 
" Arreteerimised . Üle kogu maa . Ile de France'i pretseptoorium on täies koosseisus — peale Reynard'i — Bastilles's . " 
" Ja Reynard ? " 
" Ta lasti maha . " 
" Lollpea ! " käratas Berenger allasurutud häälel . " Ma ju käskisin mitte kellelgi vastu hakata . Kui rumal ! " 
" Ta suri auga . " 
" Musketäri kuulist langemine pole templirüütlile mingi au ... Olgu , räägi edasi . " 
Lauzun tõmbas hinge ja kobas paberite järele . " Me lasime momendi käest . Eile õhtul oleks olnud õige aeg , siis kui sinu arreteerimine teatavaks tehti . Provence'is ja Dauphine'is olid kõige suuremad rahutused ... oli tulistamisi . Toulouse'is ja Marseilles's oli rahvas tänavatel , kuigi uudistes sellest midagi ei ole . Anjou'd pildusid üliõpilased Pariisi tänaval tomatitega . Linnas oli miiting , mille musketärid laiali ajasid . Aga eile õhtul oli kogu maa segaduses ja just siis oleks õige aeg olnud . Vareilles' tankid oleksid jõudnud Pariisi kahe tunniga ; me oleksime viinud rivist välja kaardiväe juhtkonna , ja rahvas , või vähemalt mingi osa sellest lõuna pool , oleks meiega kaasa tulnud . " 
" Kodusõtta ? Kuninga vastu ? " 
" Seda on varemgi juhtunud . " 
" Aga praegu pole 1936. aasta . Lauzun , Lauzun ... " ohkas Berenger . " Sa oled mu advokaat . Anna andeks , aga ära tegele poliitikaga . Või kahtled sa minus ? " 
" Ei hetkekski . " 
" Aga kahtled ju . Me peame arvestama , et see kuningas mängib suuresti rahvarämpsu toetusele . Praegu ta julgeb , sest on rahva seas populaarne . Rohkem , kui meie . Kui palju vendi on välismaale põgenenud ? " 
" Minu hinnangu järgi umbes üks neljandik . See oli nende vaba valik ? " 
" Nii ma lubasin . See on oluline , et mitte kõiki ei arreteeritaks korraga . " 
" Nad ei läinud mitte rõõmuga . " 
" Saan aru . Aga see on praegu meie ainus tee . Jätka , palun . " 
" Juriidiliselt on meie olukord mitmetahuline . Templirüütleid pole kunagi varem likvideeritud , nii et kuninga juristid alles otsivad õigeid võimalusi . Põhimõtteliselt annaks see meile ju aega , aga propagandaga on juba alustatud ja see on üsna vastik . Kõik puha väljamõeldised muidugi , aga pori jääbki ju kõige rohkem külge loopides . Kuningas allkirjastas sinu süüdistuskokkuvõtte ja sai sellele kohe paavsti kaasallkirja . Puhas formaalsus muidugi . Mis on praegu oluline , on see , et ordu eksisteerib veel kui juriidiline isik . On välja antud arreteerimiskäsud kõigi Prantsusmaa templirüütlite kohta in corpore , ent ordu likvideerimine on tehniliselt keerulisem . Ja neil on vaja teha seda puhtalt , et saada diplomaatiline nõusolek samasuguse aktsiooni läbiviimiseks välismaal ja et ... " Lauzun kõhkles hetke . " Ja et pääseda ligi pankadele Helveetsias . " 
" Mis nendes süüdistuses veel on ? " 
" Kõiksugu väljamõeldisi . Me kavandame vandenõu kuninga kukutamiseks . Me oleme riisunud Prantsusmaa riigikassat ja saadud raha protsentide peale välja laenanud . Me oleme riigi rahast tühjaks imenud ja tegeleme liigkasuvõtmisega , samal ajal kui kuningal pole raha , et ehitada koole , haiglaid ja kasarmuid . Me oleme müünud riiklikke saladusi Hispaaniale ja Brandenburgile . Me oleme korraldnud salamõrvu . Oma initseerimisriitustel sunnime me rüütlikandidaate pederastlikku vahekorda . " 
" Puudub veel , et me sülitame ristile ja kummardame Bafometti , " muigas Berenger . " Ühesõnaga , neil pole midagi kindlat ? " 
" Seni veel mitte . Aga aja jooksul nad joonistavad midagi kokku . Kui me oleksime andnud kohe vastulöögi ... " 
" Lauzun ! " peaaegu käratas Berenger . " Milles meid süüdistatakse ? Riigireetmises . Kui me oleksime alustanud kodusõda , rünnanud kuningat , tõstnud mässu , siis ei küsi enam keegi , mis nendes süüdistustes täpselt oli . Siis me olemegi mässajad , kes ei allunud oma kuningale . Tõstes relva kuninga vastu , tõstame me relva ka Prantsusmaa ja ordu harta vastu . Me oleksime võitnud mõned lahingud , me oleksime ajanud riigi pankrotti ja jõudnud siis patiseisu . Aga ikkagi kui mässajad . Kuningas jutlustab Generaalstaatidele vabadusest ja võrdsusest , tehes meid patuoinaks kõigi riigi hädade eest . Meie oleme vastutavad kaotuste eest Dalmaatsias ja Lousianas . Rahvas tõuseb meie vastu ; Brandenburg , London ja Madrid müüvad meid maha — lõpuks . Sest kaotades Prantsuse trooni , kaotame ka autoriteedi välismaal . Me oleme tugevad ainult koos trooniga , sest me oleme osanud end teha talle vajalikuks . " 
" Troon ei vaja meid enam . " 
" Ja troon eksib siinjuures rängalt . Aga sellele kuningale pole mõtet seda seletada . Guillaume'i nõunikud on kodanlased , kes ei tea isegi oma vanavanaisa nime , kuid meie mäletame oma sugupuud tagasi Charlemagne'i aegadesse . Rahvakuningas ! Talle pole mõtet rääkida , et kui mitte suurmeister Jacques de Molay pingutused , ei oleks Philippe IV 1306. aastal kunagi suutnud nii hästi ära kasutada Habsburgide nõrkust ja kuulutada Prantsuse kuningas Rex Christianissimus'eks , tehes nii lõpu naeruväärsele alemannide impeeriumile , millele mingi vääritu vürst kunagi sõna " püha " juurde kleepis . Kui mitte de Molay , poleks Philippe iialgi suutnud muuta paavsti Prantsusmaa sõltlaseks , ja paavst oleks endiselt Roomas . Püha jumal , Pax Franconica poleks sündinudki ! Kas on mõtet rääkida sellele kuningale , et kui mitte meie poleks ostnud inglastelt tagasi Gascogne'i 1340.aastal , klaarinud suhteid inglastega Flandrias , oleks mõni inglise kuningas pretendeerinud Prantsuse troonile ja valla päästnud Prantsusmaa jaoks hukutava sõja , mis oleks kestnud kas või sada aastat ! Twdorid ja Glyn Dwr'id ingliase troonil ei oleks praegu Prantsuse vasallid . Kas mitte meie ei aidanud maha suruda hugenotte ? Kas mitte meie ei korraldanud alianssi ja Katoliiklikku Liigat , et purustada igaveseks Brandenburgi ja Saksi ketserid ? Milleks rääkida " rahvakuningale " , et ainult meie raha ja veenmisjõu tõttu suutsid Euroopa monarhid ühineda Prantsuse trooni püüdlustega revolutsioonide lämmatamiseks ? Kes seisid Pariisi barrikaadidel rahvarämpsu vastu ? Ja kes on hoidnud alemannide vürstid lahus ja eraldi , siis , kui see on vajalik olnud ? Ilma meieta oleksid alemannid koondunud ühe valitseja alla ja purustanud Pax Franconica . Ja nii edasi , ja nii edasi . Meie tegime Prantsuse trooni selleks , mis ta on , ent meid ei oleks ilma Prantsuse troonita . " 
" Ma tean seda , " nõustus Lauzun noogutades . " Aga vaikselt ja tasahilju tehtud heategusid kiputakse tihti unustama . " 
" Vaikselt ja tasahilju ? Ei , vastupidi — me oleme tegutsenud liialt avalikult ! Neetud ! Kõik teavad ja tunnevad templirüütleid . Meid pildistatakse ajakirjade esikaantele ... Oh , see neetud edevus ! Me oleme unustanud esimeste templirüütlide kõige olulisema printsiibi — sellel , mis on tehtud salaja , on suur jõud . " 
" Mida saab üldse tänapäeval teha salajas ? " Advokaat ohkas . 
" Siiski . Me oleksime pidanud rohkem kasutama avalikkust tühiste asjade ülistamiseks , et olulisi asju nõnda varjata . Nagu ütles meie suurmeister Roland des Containgnourt : " Ära kunagi lase oma raha üle lugeda ! " Ahnuse pärast on ennegi valitsejad rumalusi teinud . Aga olgu , meil pole mõtisklusteks aega ! Mida nad tahavad , mida kuningas tahab ? " 
" Raha , " ohkas advokaat veelkord . 
" Mitte ainult . Ta tahab meiega igaveseks lõpu teha ; tahab igaveseks kaotada rüütelluse alustoe trooni alt ja viia riik " demokraatlike reformide teele " . Teda toetab suuresti rahvamass , sellele ta tugineb , mitte seisustele . Rahvaga aga on manipuleerida lihtne , kuid ohtlik . Rahvas tahab efekte , verd ja dramaatikat , ning kui ta neid ei saa , muutub kärsituks . " 
" Me peame kuninga ümber veenma . " 
" Hilja , " lõikas suurmeister järsult . " See on lastetuba . Guillaume on absoluutselt mõttetu kuningas . Prantsusmaa ei vaja teda . Aga ta on visa , ülbe ja jultunud ning sellepärast ohtlik . Me ei veena teda ümber . " 
" Ta ei pääse Helveetsia pankadele ligi . Nad võivad mõne aasta jooksul konfiskeerida kõigi orduvendade maad ja varandused , ent summad kokku lüües saavad nad aru , et raha peab olema palju , palju rohkem . " 
" On pangandus ja on helveetsia pangandus , " muigas Berenger mornilt . " Need vennad , kes kunagi seal mägede vahel esimesed pangad püsti panid ja — ümberpööratud kujul — templi risti oma lipule seadsid , oleksid otsekui praegust olukorda ette näinud . Kuningas ei saa mitte ühtegi sou'd , kui ta just Helveetsiat ei okupeeri — aga ka see ei annaks talle suurt midagi . Pealegi lööks see segi rahvusvahelised rahaturud ja hävitaks meie , õigemini Guillaume'i diplomaatilise autoriteedi , niipalju kui tal seda veel üldse järel on . Nii et Helveetsia pangad on meie garantii . " 
" Kui me ei suuda teda ümber veenda , " noogutas Lauzon , " võime ta ära osta . Paari kuu pärast põrkub ta ordu likvideerimisel juriidiliste takistuste ja Helveetsia pankade vastu . Siis on aeg küps kompromissideks . " 
" Kahtlen . Ta tahab verd . Ta tahab anda poliitilist hoopi ja konfiskeerida raha . Ta üritas mind telefonikõnega enne arreteerimist provotseerida vastuhakule , aga lõi mööda . Ärritunult lobises ta välja , et tahab mind näha tapalaval . Nii et see pole ainult väljapressimine , Lauzun . Midagi peab neil olema . Mingi kindlam süütõend , midagi , mille peale nad mängivad . Rahade liikumist ei saa nad tõestada , ent äraostetud kohtunikud võivad finantsdokumentides näha just seda , mida kuningal vaja on . Riigireetmise tõestamine on tahtmise asi — neil võivad olla mõned salalindistused minu kohtumisest Hannoveri vürstiga või muud sellist . Aga see kõik on võrdlemisi udune . Ei , neil peab olema midagi kindlat , midagi julma ja järsku . Muidu poleks Guillaume söandanud . Me peame teadma , mis see on . Uuri see välja , Lauzun . " 
" Ma üritan , suurmeister . " 
" Hästi . Veel üks asi . Meil on vaja liitlast . Kedagi , kes poleks seotud orduga , keegi , kes poleks aadlik , ent oleks nii kuninga kui rahva jaoks suur autoriteet . Pooljumal . Me ei tohiks teda ära osta , ma tahan , et see mäng oleks puhas . Mõtle , kes see võiks olla . Täna on teda veel raske leida , ent kui shokk üle läheb ja propaganda muutub rutiinsemaks , rahvas väsib ja hakkab küsima , et kas tõesti on vaja meid hävitada , vaat siis võiks sel mehel olla juba piisvalt julgust meid toetada . " 
" Kuidas ? " 
" Vaata punkt " üks " . Otsi üles , mis neil on . Jäta mind nüüd palun üksi , ma pean puhkama . Need ajaloolised päevad on mõnevõrra kurnavad . " 
" Berenger ? " Advokaat kraamis oma paberid kokku ja vaatas tõsiselt oma suurmeistrile silma . " Meil on ju plaan ? Me ju võidame . " 
" Jumala abiga , mu armas Lauzun , jumala abiga . " 
Prantsusmaa kuningas Guillaume Saint-Marie Alencon de-Cadec Bourbon tundis end sel päeval meeletult üksi . Varahommikul oli ta käinud ratsutamas , vaimustumata kiirusest ja värskest õhust , oli olnud rõhutud ihukaitsjatest ja saabuvast äikesest raskest õhust , milles oli raske hingata . Ka tema hobune tunnetas ratsaniku ärevust ja atmosfääri rõskust , lasi tuimalt ja rõõmuta galoppi . Kohe pärast hommikusööki oli Constance põgenenud oma ruumidesse , saates mehe poole vaid pahura pilgu , milles peegeldus põlgus üksinda veedetud ööde eest . Siis oli Bonaguil tüüdanud teda mõttetute detailidega arreteerimiste käigust , suutmata kuningat petta , et operatsioon kulgeb plaanitust palju aeglasemalt ja vähemate tulemustega . Kantslerid ja kardinalid ja nõunikud kiitsid marssalile vaid takka , targutasid juriidilistest peensustest . Nad ei vaadanud talle silma , vaid oma paberitesse , vältisid kuninga pilku ning jahvatasid , et ennetada küsimust — " Kus on raha ! " Generaalstaatide president Goujon pidas sütitava kõne palavast armastusest , mida rahvas oma kuninga vastu tunneb , ent seegi ei suutnud peletada Guillaume'i tuska . Ta oli operatiivnõupidamise laiali saatnud , oli eraldunud lossi Tuileries' tiiba , kus ta oli end alati kodusemalt tundnud . Siia oli ta lasknud sisustada ajastu moenõuetele vastava kabineti , loobunud liigsest luksusest ja Poussini maalidest , mida tema eelkäijad olid üle Louvre'i kuhjanud . Guillaume vihkas Poussini , seda klisheeantiiki vihtunud kunstnikut . Kunagi puhastab ta kindlasti kogu lossi sellest kõntsast , kunagi ... Siis kui on sobiv aeg . 
Nüüd aga kanti ette , et vana Le Mercier on juba kolmandat päeva taotlemas audientsi ja lubanud näljastreigi välja kuulutada , kui teda kohe kuninga juurde ei lasta . Muidugi ei tahtnud Guillaume vana ajaloolast staabi koosseisus näha , sest see tema õpetaja oli ainuke , kes julges talle neil päevil veel tõtt rääkida . Aga mitte tõtt polnud talle praegu vaja ; kuningas vajas mõistmist , et keegi siiralt ja südamest toetab tema võitlust , ega ei teeks seda mitte kasuahnusest või kohusetundest . Jah , kõik nad tahtsid templirüütlite raha , uskusid , et kuningas jagab saaki nendegagi ja sellest johtuski nende pühendumus ja usinus . Aga tegelikult , sisimas ja sügaval , oli neil ükskõik , kas see kõrgfeodaalkorra igand imeb endiselt Prantsusmaa verd või mitte . Nad olid nõus aadli privileegide kärpimisega , kuni see ei puudutanud nende endi pärusmaid ; nad olid nõus kodanikeõiguste ja dekoloniseerimisega seni , kuni kuningas ei saada laiali õukonda . Nad ei näinud seda , mida nägi kuningas . Et on vaja astuda ajaloost tänapäeva . Nad uskusid , et kuningas teeb kõike seda trooni kindlustamiseks . Nad uskusid , et kuningas usub tsentraliseeritud monarhia vajadusse Prantsusmaal ... Mon dieu , mõtles Guillaume , ka mu naine usub sellesse . Berenger' kõrvaldamine on nende jaoks vaid üks järjekordne õukonnaintriig , favoriidi ebasoosingusse langemine . Nad ei võta seda viimase takistuse kõrvaldmisena Prantsusmaa ja kogu Euroopa viimisel uude ajastusse . 
Kuningas leidis , et on joonistanud paberilehele võllapuu ja sellesse kõlkuma mehikese . Ärritunult kortsutas ta paberi kokku ja viskas minema , et siis kohe uus haarata . Nüüd tuli mehike suurem ja kangekaelselt üritas Guillaume kriipskujule Berenger' nägu joonistada . Ta irvitas , kui talle tundus , et need kõrged kulmukaared ja peen nina on tal nüüd lõpuks õnnestunud . Siiski tundus talle , et ta oskab ka paremini . Ta haaras suurema paberi järele ja püüdis nüüd juba hoolikamalt Berenger' näojooni järele aimata . Kuidagi see rahustas — näha vihatud vaenlast abitult paberisse köidetuna võllas siplemas . 
Guillaume ei pooldanud hukkamisi , talle ei meeldinud nendel osaleda , kuid Berenger' puhul ta teadis — tuleb teha erand . Tuleb teha suur ja rahvarohke hukkamine , tuleb teha meediasündmus . Berenger' mahalaskmine peab minema telepildis üle kogu maailma , jõudma helesiniselt ekraanilt luubi tagant kolooniatesse , jõudma kõigi edumeelselt mõtlevate inimesteni . Kuigi kahtlemata ei avalda mustvalge kitsuke telepilt rahvale sellist muljet , nagu tegelik sündmus Pariisis . Sinna tuleb kokku ajada massid , see peab olema nagu Prantsusmaa meistrivõistluste finaalmäng , mõtles kuningas , kui tabas silmanurgas punase tulukese vilkumise . Kabineti ukse juures vilkuv tuli andis märku , et keegi tahab kuninga audientsile pääseda . 
Ärge segage mind , ma tahan üksi olla , mõtles Guillaume . Või ei , tegelikult tahan ma olla koos oma rahvaga staadionil ja näha , kuidas " St Germaine " purustab mõne Brandenburgi lollaka klubi . " St Germaine " oli kuninga lemmikmeeskond , aga ta ei saanud seda nii tihti välja näidada kui tahtis ; ei saanud kanda kuninglikul tribüünil sinist klubisärki ja röökida koos rahvaga : " Rossy , Rossy ! " 
Tuli ei kustunud . 
Tigedalt vajutas ta kommutaatori nupule . " Jah , Remy , mis seal jälle on ? " 
" Majesteet , see on le Mercier , ta karjus minu peale , lubas näljastreigi välja kuulutada . Ta väidab , et tal on midagi väga tähtsat . " Ülemkammerteenri hääl oli tulvil nördimust . 
" Kas on kunagi olnud midagi sellist , millega le Mercier on tegelenud ja mis pole talle väga tähtis ? Olgu , las tuleb . " 
Las tuleb , las ta õiendab minuga , las noomib . Äkki on tal siiski mõte ? Olgu , kuidas on , aga le Mercier pole loll , ta pole mulle kunagi pugenud . Ta on üks tüütu ja agar vanamees , kuid see-eest on ta vähemalt siiras . 
Kabineti uksed löödi valla ja mustas ülikonnas lühike hallide lokkidega vanamees lausa lendas sisse . Ta lips oli viltu ja nägu leemendas higist , kogu ta olek pakatas solvumisest ja ärritusest , olles samas demonstratiivselt teadlik , et tal on õigus seda kuninga juuresolekul näidata . Kuningliku Prantsuse Ajalooakadeemia rektor , kõikvõimalike ordenite kavaler , markii Raoul Marechal le Mercier , kuninga kunagine eraõpetaja , Prantsuse kuningriigi väljapaistvamaid teadlasi ja mõtlejaid , üks austatumaid mehi maal , lausa värises nördimusest , mille tõttu tema kummardus majesteedile oli pigem lühike episood teel ukse juurest lauani ja siis tooli prantsatamisel . Luba küsimata ja taludes endal Guillaume'i kannatlikku pilku valas ta endale karahvinist vett , jõi selle ära , siis veel teisegi klaasi ja lõpuks , hingeldades , suutis öelda : 
" Guillaume , Guillaume , Guillaume ... Kolm päeva ! " 
" Mis kolm päeva ? " ei saanud kuningas aru . 
" Kolm päeva ei lasta mind juba sinu juurde ! " käratas vanamees . " Kolm päeva tegutseb riigis mingi salanõukogu , kuhu mind pole kutsutud . Kolm päeva võtab kuningas vastu pöördelisi — ja ma ütleksin riigi jaoks lausa hukatuslikke otsuseid — ja markii le Mercier ? Kus on markii le Mercier ? Ta istub kodus , teda ei lasta oma kuninga juurde , nagu ei olekski ta riiginõukogu liige , nagu polekski Louis oma surivoodil teda vannutanud kandma oma poja eest hoolt ja lausa nõudnud temalt oma viimaste hingetõmmete juures , et ma peale passiksin , et poiss mingeid lollusi ei tee . " 
" Raoul , kogu minu lugupidamise juures ... " 
" Palun , majesteet , " tõstis le Mercier käe , " palun , ära katkesta mind ! Las ma lõpetan . Ma olen Riiginõukogu liige . Mul on õigus kuningale nõu anda . Seaduslik õigus . Ja kohustus ! Aga sellest olulisem veel on Louis'le antud sõna . Miks sa ei kutsunud mind oma salanõukokku ? Millega sa hakkama oled saanud , Guillaume ? " 
" Templirüütlite asja korraldab operatiivstaap . Saa palun aru , et ma ei vaja akadeemilist dispuuti , vaid energilist tegutsemist , ning mulle pole vaja riiginõukogult mingeid lisavolitusi . " 
" Akadeemilist dispuuti , mon dieu ! " hüüatas le Mercier . Värisevi käsi koukis ta taskust filtrita sigarette , ei vaevunud ootama , kuni kuningas talle oma massiivsest arkebuusikujulisest tulemasinast tuld pakub , vaid krapsas tikke ja süütas sigareti kolmandal katsel . Kibedet suitsu välja puhudes ja läkastades — le Mercier tõmbas alati Berry' segatud tubakat , mitte puhast asumaade oma — suutis ta lõpuks rahuneda . 
" Akadeemilist dispuuti , " kordas ta siis , kui kuningas oma vana õpetajat peaaegu et hella pilguga jälgis , kannatlikult tema suitsetamisrituaali lõppu oodates . " Kas sa tahad öelda , et mul pole midagi peale pikkade teaduslike traktaatide Prantsusmaa jaoks pakkuda ? Kas sa väidad , et minu nõuanded on ebavajalikud ? " 
" Ei . Aga me tegeleme julgeolekut puudutava operatsiooniga . Salanõukogu — nagu sa seda nimetad — koordineerib arreteerimisi , valmistab ette protsessi . Sinna kuuluvad inimesed , kel on vahetult voli käsutada niisugusi jõude . " 
" Ja kes seal siis on ? " muigas vanamees tigedalt . " Las ma arvan . Musketäride kapten Montmorency , kindlasti ; marssal Bonaguil , Guojon , see vürtspoodnik ; kantsler Strasberg ; Van Houdjink . On mul õigus ? Muidugi on ! Needsamad sinu semud , kellega tee koos jalgpalli vaatate , mehed , kes teavad ajaloost sama palju kui mina veterinaariast . Ja kes on sinu peanõuandja ? " 
" Erwin , " ütles kuningas ettevaatlikult ja muiet alla surudes . Ärritunud le Mercier oli teda alati lõbustanud . 
" Van Houdjink ! Muidugi ! See flandria raamatupidaja ! Hugenott ! " 
" Ta on Prantsuse Kuningriigi rahandusminister ja võttis katoliikluse juba kümme aastat tagasi vastu . " 
" Hugenott jääb hugenotiks ! " raius le Mercier . " Olgu . Nüüd on sul võimalus kuulata minu nõuannet . " 
" Ja milline see oleks ? " 
" Lõpeta see operatsioon ! " pahvatas le Mercier . " Võta tagasi kõik oma käsud , lase Berenger' vabaks , jäta templirüütlid rahule ! " 
Kuningas tõusis aeglaselt , pead sinisest suitsusambast mööda vedades , pani käed seljale ning kõndis mööda kabinetti ringi . Vanamees süütas uue sigareti ja jälgis kuningat mornil pilgul . Lõpuks seisatas Guillaume ühe seinal rippuva kuldraamis foto ees . Le Mercier teadis seda pilti hästi , sellel oli jäädvustatud templirüütlite suurmeister Berenger , kuningas Guillaume ise ja tema nõbu , Hispaania kuningas , noor ja rõõsailmeline Charles Antoine . Nad seisid Bayonne'i raudteejaama ees , taamal elegantselt kiiskamas hispaania ja prantsuse värvidega maalitud esimene vedelküttel töötav vedur maailmas , voolujooneline iludus , mis kohe asub sooritama esimest raudteereisi San Sebastiani , Püreneede ja Biskaia lahe vahel , et ühendada kahte kuningriiki raudse sidemega mööda iidset palverändurite teekonda Santiago de Compostelasse . Juba Guillaume'i isa oli asunud ehitama rohkem raudteid , palganud teadustööde hoogustamiseks insenere . Oli loodud kahe riigi vaheline kuninglik konsortsium raudtee ehitamiseks , kuid alles siis kui Berenger St-Jean-de-Colé eestvedamisel olid templirüütlid tunnistanud , et tegu on püha ja olulise üritusega ning doteerinud projekti kuussada miljonit luidoori ... Jah , kuussada miljonit luidoori , mis olid tekkinud suurmeistri sõrmede vahele otsekui õhust võlutult ja mida kuningad poleks ealeski suutnud ühe korraga välja käia , jah alles siis olid ehitustööd nõiaväel edenema hakanud . Raudtee ja uut tüüpi rongid oli valminud kolme aastaga . Enam ei tossuta Euroopas auruvedurid , vaid vuravad hõbedased kiirrongid , Pariisist Calais'sse jõuab seitsme tunniga , kuningas reisib nüüd alati oma erarongis , mitte rappuvas ja kolisevas pikas bussis . Kuninga alamad reisivad kiiremini ja mugavamini . Ja Berenger pole iial kuuesaja miljoni luidoori eest ühtki teenet palunud . 
" Ei , " lausus Guillaume . " See on võimatu . " 
" Miks ? " nõudis le Mercier jonnakalt . 
" Esiteks — kuningas ei võta kunagi oma käsku tagasi . Teiseks , ma ei soovi seda . Templirüütlitega , nende impeeriumiga , tuleb lõpp teha . " 
Esmakordselt oligi ta seda Bayonne'is tajunud , selgelt ja üheselt , kui oli naeratades Berenger' kätt surunud . Kuussada miljonit luidoori oli olnud templirüütlite jaoks vaid tilk , mille kadumist nad ei märkagi . Nad kinkisid kuningale raudteed , mõelda vaid ! Et siis taas eralduda oma maavaldustesse , korraldada rüütliturniire , pidada oma salakoosolekuid , meelitada prantsuse parimaid sõjaväelasi oma ordusse , jutlustada rüütellusest , kammitseda Prantsusmaa vaba mõtlemist oma feodaalsete luuludega . 
" Ma teadsin , et sa tuled mind ainult keelitama , Raoul , " jätkas kuningas , kui jõudis pildi juurest laua juurde tagasi . " Seda oleks sa teinud ka operatiivstaabis . Otsused on juba tehtud , mehhanism on käivitunud , seda ei saa enam tagasi pöörata . " 
" Guillaume , " ohkas le Mercier , " sa oled teinud suure vea . " 
" Ma olen toiminud Prantsusmaa parimate huvide kohaselt . Ma lõikan tema ihult mädapaise . Me ei saa jätkata reforme , kui templirüütlid minu rahakotti hoiavad . Ja rahvas toetab mind . " 
" Rahvas , rahvas , " osatas markii . " Rahvas toetab sind alati , kui sa ütled , et võtad Berenger'lt ja annad neile . Sa loodad liiga palju rahvale , mitte seisustele , Guillaume . Tule , kuula mind palun , kuula mind kordki ära ja katsu mõista . " 
" Mul pole mingiteks loenguteks aega , " sõnas kuningas tõrksalt . 
" See pole loeng . Ma tahan , et sa näeksid asju laiemalt kui lihtsalt päevapoliitilises plaanis . Ja sa oleksid neid juba varem näinud , kui sa tugineksid oma otsustes rohkem seisustele , kirikule , kuulaksid oma kuninglikku verd . " 
Guillaume tegi mingi suurejoonelise sarkastilise zhesti . 
" Jajah , kuninglikku verd , " jätkas vanamees . " Kõik vastused on seal olemas . Ma ei räägi praegu sinu reformidest , sest usun , et need tulevad nooruslikust keevalisusest ning lõpuks seab elu ise sind lihtsate faktide ette ... hoolitsus oma alamate eest on kiiduväärne , ent pööbli tahe jääb pööbli tahteks . " 
Kuningas tõstis sõrme . " Mulle meeldib neist mõelda kui mitte pööblist ja minu alamatest , vaid kui Prantsusmaa kodanikest . Prantslased olgu Prantsusmaa , mitte kuninga subjektid . " 
" Olgu peale , " ei lasknud markii end segada . " Mitte selles pole praegu asi . On midagi , mis on püha , mis moodustab riigi selgroo , ja selleks , Guillaume , ei saa olla mingid kodanlikud ideoloogiad , kodanikuõigused , vabaduspetitsioonid , vaid ainult monarhia , usk ja ustavus neile . Ilma kuningata poleks Prantsusmaad , ilma Avignoni-Pariisi liiduta poleks katoliiklikku usku . Ma tean , et usuasjad sind eriti ei huvita ja sa lased nendega rohkem tegeleda kardinalidel ja paavstil ... mis siis ikka , seegi on kuninga õigus . Ent ma ei taha kõrvale kalduda . Ma tahan , et sa mõistaksid , et poliitika , mille punus Philippe IV 1306. aastast alates , on andnud meile Prantsusmaa , Euroopa ja maailma sellisena , nagu nad praegu on . Ja templirüütlitel on olnud selles oluline , ma ütleksin isegi , et määrav roll . " 
" Mulle on seda õpetatud , " naeratas kuningas ülbelt . " Aga see on ajalugu . Sel pole enam tähstust . " 
" Ka Philippe IV oli reformaator , " jätkas markii . " Ja veel millise inspiratsiooniga reformaator ! Temal õnnestus — templirüütlite abiga — ühendada Prantsuse kroon ja katoliku usk , tema angazheeris krooni teenistusse templirüütlid , mõistes , millise ainulaadse , novaatorliku rahvusvahelise organisatsiooniga on tegu . Temagi oleks võinud Jacques de Molay põletada ja üritada rüütlite varandusele käppa peale panna , ent vaevalt oleks see tal õnnestunud ja vaevalt ta sellega midagi saavutanud oleks . Tema ajast alates on fleur-de-lys'i kõrval väike punane rist ja templirüütlite lipul kuninglik liilia ... " 
" Mitte enam kauaks , " irvitas kuningas . 
Le Mercier raputas pead ja rääkis kiiresti edasi . " Kui meile ajalugu midagi õpetab , siis seda , et autonoomsed , kuid trooniga ustavusvandega seotud templirüütlid , on osutanud Prantsusmaale neid teeneid , milleks pole olnud võimelised diplomaadid , väejuhid ega pankurid . Nad on Prantsuse emissarid , suursaadikud ja — kui tarvis — ka salakuulajad . Nemad hoidsid ära sõja Plantagenet'de ja Valois'de vahel , mis oleks Prantsusmaa rüütelkonna ja kuningavõimu võinud paisanud sada aastat tagasi . Nemad on korraldanud meie suhteid Briti saartega ja nii , et seal pole iialgi tekkinud ühtset kuningavõimu ja et London ümbritseti Glyn Dwr'i dünastiaga Wales'is ; Stuartite ja meie Auld Alliance'iga Skottiast ning iirlaste omavalitsusega . Glyn Dwr'id , Theodore'id ehk Tudorid Londonis on meie kuulekad sõbrad ja vasallid , kõnelevad prantsuse keelt ja seda tänu templirüütlite rahapumbale . See tasakaal on püsinud sajandeid — hoolimata revolutsioonidest ja sõdadest . Sa tõukad templirüütlid eemale Prantsuse troonist ja nad kaovad ka Saartelt . " 
" Georges on minu sõber , " vastas Guillaume mornilt . 
" Aga järgmine kuningas ? Aga Skottia Jacques ? Brandenburgi Louis ? Meie parimad ja olulisemad saadikud Brandenburgis ja Londonis on olnud alemannid ja inglased , mitte prantslased . Templirüütlid aitasid maha suruda protestantide mässe ja jätkuvalt hoida nende kirikuid Avignoni ja Pariisi küljes . Minu monograafia , mida sa vist pole viitsinud lugeda , armas Guillaume , räägib , et ainult tänu templirüütlite rahakotile ja veenmisjõule likvideeriti hullu Henri VIII reformatsioonikatsed Inglismaal , ja mis veel olulisem — tänu templirüütlitele ei sattunud Briti saared isolatsiooni mandrist , mis oleks neid sundinud otsima uusi sidemeid muu maailmaga , ja nad oleks abi leidnud väliskaubandusest , meresõidust , avastusretkedest ja koloniseerimisest . " 
" Sa vaatad minevikku , " sõnas kuningas . " Mina vaatan tulevikku . " 
" Sa ei vaata , sa ei näe tulevikku . Sa purustad meie suhted Madridi , Briti saarte , Brandenburgi ja Itaalia riikidega . Sa rikud tasakaalu , sa peaksid hakkama looma uusi alliansse , kuid sa oled muutunud paariaks . Võib-olla osalt see sul õnnestubki , ent siis oled sa pööranud maailma etteaimamatu arengu teele . Tugev Prantsuse monarhia , Rex Christianissimuse eestvedamisel ja Templiordu toel on taganud tänapäeva poliitilise tasakaalu . " 
" On see kõik ? " 
Vanamees lihtsalt maigutas suud . 
" Sa ei öelnud mulle midagi uut , Raoul . Seda kõike ma tean . See on ajalugu . Las ma räägin sulle nüüd tulevikust . Templirüütlid on rikkad ja seda tänu liigkasuvõtmisele ja pangapidamisele prantsuse rahva arvelt . Nende raha oskab rahvas paremini kasutada ja rahval on sellele rahale õigus . Me võtame nende üüratud maavaldused ja jagame maa rahvale ning riigimõisadele . Sama tehakse ka välismaal — jah , ma tean , et alguses aeglasemalt , ent siis meie edukal eeskujul juba rõõmsamini . Templirüütlite relvalaod lähevad musketäride , kuningliku kaardiväe ja rahvuskaardi kätte ; kõik nende turkopoleed ja seersantvennad liituvad kaardiväega . Nad ei hakanud vastu — tõtt-öelda oli see üllatus , kuid meeldiv , kui järele mõelda , sest näitab , kui vähe oli Berenger'l tegelikult autoriteeti . Nii et mis välja tuleb ? Templirüütlite ressursid lähevad riigile , kes kasutab neid otse ja ilma ebavajaliku orduta . Ja ära tule mulle rääkima , et troon seeläbi nõrgemaks jääb . Nende ordu kuulus ju riigile ? Kui mina selle likvideerin , kuuluvad kõik tema varandused mulle . Lihtne ? Ja hämmastav , et ükski kuningas varem selle peale ei tulnud . " 
Le Mercier raputas lootusetult pead ja süütas järgmise sigareti . " Ja raha ? " küsis ta siis . " Kui kaugel sa sellega oled ? " 
" Rahaga tegeletakse . Van Houdjink uurib praegu nende finantsskeeme ... Varsti on see meil käes . Pole ordut , pole ka rahal peremeest . Helveetsia pangad toovad selle mulle kuldkandikul , " lausus kuningas enesekindlalt . Liialt enesekindlalt . 
" On pangandus ja on helveetsia pangandus , " vastas Le Mercier . " Vähe sellest , et sa hävitad prantsuse rüütelluse ja sõjaväe alustoe , sa ei saa selle eest isegi raha . Sa alustad pikki kohtuprotsesse ja takerdud juriidilistesse nüanssidesse . Ordu likvideerimine võtab aega ja sa oled rumal — anna mulle andeks — väga rumal , kui sa arvad , et nad vastulööki ei kombineeri . " 
" Nad ei hakanud vastu . Ja nüüd on juba hilja . " 
Markii lõi tüdinult käega . " Sa oled ikka veel pime . Olgu peale , ma olen sind hoiatanud . Ma ei hakka sind enam veenma . Ma kardan , et sa kaotad . Sul peab olema nende vastu midagi väga kindlat , mingi ühene süütõend . " 
Kuningas mõtles hetke , naeratas siis , avas laualaeka ja viskas hooletult vanamehe ette ühe paberi . " Kuidas oleks vastuhakuga kuninga soovile anda võim Prantsusmaal prantslaste kätte . See on ju mäss ? " 
Le Mercier lahkus Louvre'ist endamisi tigedalt pomisedes . *** 
Avalikkuse jaoks märkamatult oli kuningas enne kuulsat templirüütlite kohtuprotsessi algust andnud edikti , et riigireetmissüüdistustes ei või kohtus kaitsjana esineda keegi muu kui Prantsuse kuninga alam . Edikti viimane lõige sätestas , et riigi julgeoleku seisukohalt tuleb sellised protsessid ka võimalikult kiiresti lõpule viia . Uurijate ja kohtunike käitumine , nende arrogantsus ja maneerlik üleolek , ei tekitanud Berenger's mingeid illusioone . Templirüütlitelt pinniti ülestunnistust . Nad on vandenõus Prantsuse riigi vastu , on varastanud riigi raha , nad on vastu astunud kuningale . Nad on reeturid . Üle terve riigi oli arreteeritud kolm tuhat venda ja enamik neist polnud sugugi Bastille's , vaid maakonnavanglates , kus ülekuulamist toimetasid Sardiiniast , Korsikalt või Normandiast uurijad — karmid mehed , kes sülitasid tiitlite peale ja kohtlesid aulike vendi kõige tavalisemate mõrtsukatena . Imbusid kuuldused esimestest ülestunnistusest . Ka peksmistest ja piinamisest . Katoliku kirik paavstiga Avignonis eesotsas oli ordust lahti öelnud . 
Berenger'd nad ainult hirmutasid . Tema elutingimused Bastille's jäid järjest kehvemaks . Lauzuni lubati kliendi juurde harvemini . Süüa anti kaks korda päevas . Ülekuulamistel kostis kõrvalkambritest valukarjatusi . Suurmeistri ülekuulaja oli keegi pealtnäha viisaka välimusega provaanslane Peca . Kõneka sisustusega ülekuulamiskambris ajas ta kuue seljast , kääris käised , võttis prillid eest ning tema kiilaspeal olid näha allasurutud raevust laienenud veresooned . 
" Te sunnite oma riitustel noori rüütleid astuma pederastlikku vahekorda ! " 
" See pole tõsi . Ja see pole ka korrektne küsimus . " 
" Te olete reetnud oma kuninga ! " 
" Ei iial . " 
" Te valmistate ette vandenõud kuninga kukutamiseks ? " 
" Ei . " 
" Salakoosolekutel olete arutanud võimuhaaramist . " 
" Mitte kunagi . " 
Keegi röögib naaberkambris , röögib valust , nagu väänataks tal sõrmi . 
" Kes ordus peab arvet kuningalt varastatud raha üle ? " 
" See küsimus eeldab , et templirüütlid on varast ... " üritab Lauzun sekkuda . 
" Sina , " prantsatab raske rusikas lauale , " oled vait . Tema — vastab . Selge ! " 
" Me pole midagi varastanud . " 
" Meil on ülestunnistused teistelt teie vendadelt , et te olete käskinud neid lahti ütlema oma kuningast . " 
" See on vale . " 
" Tõestage seda ! " 
" Teie tõestage . " 
" Meil on juba tõendused . " 
Berenger kehitab õlgu . 
" Te olete kavatsenud mürgitada Anjou' hertsogi . " 
" Ma pole seda iilagi kavatsenud . " 
" Tema söögist on leitud mürki . " 
" Ma pole tema kokk . " 
" Teid on kuuldud ütlemas : " Me peame sellest kuningast vabanema . " " 
" Ma pole kunagi midagi sellist öelnud . " 
Siis jäävad advokaat ja tema kaitsealune kaheks tunniks pimedusse ja kõrvalkambris keegi ainult röögib , röögib , röögib . Ja nii kümmekond päeva järjest . 
7 . juunil ülekuulamist ei olnud . Lauzun sai tunniks oma kaitsealuse juurde . Suurmeistri nägu oli auku vajunud , ta oli jäänud kõhnemaks , kuid ikkagi mitte kaotanud rüütlirühti , kindlameelset pilku , ja ehkki ta käed värisesid kurnatusest ( Lauzun tundis seda huulte all ) , näis Berenger rõõmsameelne . 
" Kohtuistung on määratud 15. juunile , " teatas advokaat . " Meile on jäänud nädal . Kuningas ei kavatse venitada . " 
" Mis neil on ? " 
" Neil on ülestunnistusi . Kohtunikel on teada kuninga tahe , ent näopäästmiseks vajavad nad siiski midagi lihtsat ja ilusat , millest kinni hakata . " 
" Ja selleks on ... " 
" Jätkuvalt sinu keeldumine rahastada uue Generaalstaatide hoone ehitamist . Nad on sellele külge õmmelnud võrdlemisi veenva skeemi , et keeldumine on osa pikemast vandenõust jätta kuningas rahata ja prantslased poliitilisest esindusõigusest . See paber on kuninga käes , sinu keeldumine ... ja Van Houdjink oskab näidata , et raha , mida sa kuningale ei andnud , oli tegelikult riigi oma . " 
" Ametlik casus belli , " ümises Berenger . " Tegelikult oligi rahanõue van Houdjinki plaanitud , sooviga meid pankrotti ajada , Generaalstaatide hoone oli lihtsalt algus . Tuli mul Colbert välja ! " 
" Olgu , kuidas on , aga rahvas on raevunud . Pariislased , sa ju tunned neid . " 
" See on kuninga poolt muidugi efektne käik , " möönas Berenger ohates . " Pööbel tuleb sellega kaasa . Midagi sellist võis kahtlustada . Ja meie kaitse peab vastu ? " 
Advokaat laiutas käsi . " Kohtunikud teavad , millise otsuse nad peavad langetama . Kui kuningas oma kaardid peenelt välja mängib ; kui pariislased kisavad kohtuhoone akende taga : " Berenger — varas ! Tempel purustada " , ja seda samasuguse entusiasmi ja verejanuga nagu nad näiteks jalgpallivõistlustel skandeerivad , siis ... " 
" Pariislased tahavad alati verd , neid ei muuda miski . Välismaa ? " 
" Lahtiütlemine ordust ja altkäemaksud , ei mingit poliitilist tegevust . Vastutasuks varjupaik . Kõik teavad , et Guillaume ei pääse Helveetsia pankadele niipea ligi . Aga summad on suured . Samas nad hoomavad Guillaume'i resoluutsust ja pühendumust . Stuartite pakkumine on kõige jumekam ... " 
" See oleks pakkumine kaotajatele . " 
" Ja me oleme kaotamas . Tõenäoliselt . " 
" Me pole veel võitnud . " 
" Lõpuvile on lähenemas , kuningas juhib kolm- null , kohtunik on ära ostetud , " muigas Lauzun mornilt . " Mis võimalusi ... " 
" Stopp ! " lausus Berenger äkki ja langetas käe endise seneshalli õlale . " Stopp . " 
Mõnda aega valitses kambris vaikus . Siis suurmeister küsis . " Kuidas selle pooljumalusega on , keda ma palusin sul otsida ? " 
" Le Mercier ütles , et avalikuks konfrontatsiooniks kuningaga on ta liiga nõrk . Liiati kardab ta infolekke ilmsikstulekut ... " 
" Le Mercier on tubli mees , rüütel . Aga ta on akadeemik . Pealegi veel markii . " 
" Ma olen rääkinud — salaja — kümnekonna Prantsusmaa tublima inimesega ; Prantsuse patriootide ja ordu sõpradega . Nad kardavad . Või vähemalt seni , kuni meil pole midagi kindlat pakkuda . " 
" Ma arvan , et meil on , " sõnas Berenger . " Saab olema . Sul tuleb üles otsida Euroopa parim dokumendivõltsija . " 
" Just nii , suurmeister . " 
" Teiseks , " naeratas suurmeister , " on aeg mängu tuua Püha Graal . " 
Advokaadi nägu väljendas mõistmatust . 
" Üsna otseselt on aeg mängu tuua , " jätkas Berenger . " Meil on ju olemas paber , milles kuningas lükkas tagasi meie ettepaneku ehitada Pariisi keskele Graali Tempel . Meile oli see vajalik puhtpopulaarsetel eesmärkidel ... Niipalju kui ma seda ka ei vihkaks , aga meiegi peame ajaga kaasas käima ja imidzhile mõtlema , tähelepanu köitma ja nii edasi . " 
" See oli ju surnult sündinud projekt ? " 
" Jah . Mis tulebki asjale kasuks . Kuidas vihane Guillaume oma kuningliku resolutsiooni sõnastaski ? " Prantsusmaa ja mina ei vaja teie idiootlikku karikat . " Mida olekski loota kuningalt , kes põlgab Poussini maale . Oli nii ? " 
Advokaat noogutas , ilmselt endiselt segaduses olles . " Ent Püha Graal , Sangreal , see on ju ... " 
" Just nii , mu armas Louzon , see on müüt . Või kuidas võtta ? " 
Berenger St-Jean-de-Colé nõjatus ebamugavas toolis seljatoele ja meenutas . Jah , müüt . Enam pole keskaeg ja katoliiklik sümboolika ning müstitsism ei huvita masse . Ei huvita ka usuasjades leiget Rex Christianissimust Guillaume'i . Ometi on legendid visad kaduma ja aeg-ajalt spekuleeritakse ikka veel selle üle , kas templirüütlite valduses on Püha Graal , karikas , millest Kristus pakkus Viimasel Õhtusöömajal veini ja millesse koguti pärast ristilöömist tema veri . Graal , mis annab surematuse ja mille otsimine on inimliku pingutuse jumalikuim , ülim vorm. Nagu seisab Robert de Boron'i raamatutes " Joseph " ja " Estoire del Saint Graal " tõi Joosep karika Inglismaale koos Maria Magdalenaga , asutas selle hoidmiseks Glastonbury kloostri ning sealt on karikas sattunud kuningas Arthuri müütidesse . Ent on ka palju teisi legende ja müüte , ja üks levinumaid nende seast väidab , et karika leidsid templirüütlid ja see on siiani nende valduses . 
Ordul tõepoolest oli karikas . 
Selle ajalugu on ähmane , kuid Pühalt Maalt ta teiste aarete seas ära toodi . See asus Küprosel ja sattus sealt koos Jacques de Molay'ga Pariisi . Ükski ordu dokument ei maini karika algupära ega omista sellele religioosset , veel enam müstilist tähendust . Kaks korda — 1567. ja 1910. aastal on suurmeister lasknud teha karika kohta analüüsi . Viimase sisu on lühidalt , et maagilist ja tervendavat elujõudu omav Graal on legend , milles on segunenud kristlikud müüdid ja paganlik viljakusekultus . Iseäranis on Graali legendi levikut õhutanud keldi folkloor . Ordu valduses olev hõbekarikas on küll selgelt Püha Maa päritolu , ilmselt juudi käsitöö , ent puuduvad igasugused tõendid , et seda oleks kasutanud Jeesus Kristus . Pigem võib tegu olla de Molay' lauahõbedaga . Siiski pole templirüütlid väga innukalt avalikkuse ees karika päritolu kommenteerinud , lastes pühal müüdil ordule aeg- ajalt maagilist salapära heita . Mitmed kuningad on karikat käes hoidnud ja uurinud , mõned sellest isegi joonud ( mis pole neid loomulikust surmast sammuvõrdki kaugemale viinud või tervendanud ) , ent nemadki pole söandanud välja tulla lõpliku väitega , et see ongi Püha Graal . Parem on lasta hõljuda legendil , kui demonstreerida , et Graalil pole maagilist jõudu . Siiski oli Berenger otsutanud ehitada Pariisi Graali Templi ja karikas seal välja panna . Lõppeks ei kuulu karika elustav jõud ju katoliiklikku kanoonikasse , kuna inglise kirik oleks siis ju vanem kui rooma oma ja enda imidzhi eest tuleb võidelda . Guillaume oli — mõistetavatel põhjustel — projekti otsustavalt ära keelanud . 
" Ma ei näe , kuidas Graal võiks meid aidata , " sõnas nüüd Lauzun . 
" Mitte Graal üksi , " vastas Berenger . " Vaid ka dokumendivõltsimine ja mees nimega Michel Rossy . " 
" See itaallane ? See pajats ? " 
" Ainult tema . Ta on rahva jaoks pooljumalus . Pealegi veel impulsiivne ja aus . Pea meeles , et rahvas tahab dramaatikat , tsirkust ja verd . Kuningas arvestab rahvaga , kuningas toetub rahvale . See teebki ta tugevaks , ent ühteaegu nõrgaks . Pariisi pööbel — temas on läbi aastate peitunud suurem jõud kui Louvre'is . Ma arvan , et hakkan kuningaga selles osas üksmeelele jõudma . " 
" Dramaatikat ja tsirkust ? Seda on kuningas küllalt korraldnud . Ent verd ? " 
" Ka verd saab , " ütles Berenger kindlalt . " Mine nüüd , ma tahan palvetada . " 
1984 . aasta 13. juuli , reede . Päev , mille kuningas Guillaume oli juba ette ajaloolisena ära märkinud . Prantsusmaa astub täna uude ajastusse , kuigi ta ise seda veel ei tea . Kuningas ei pööranud hommikul tähelepanu oma naisele , kes nutetud silmadega palvetas . Ta ei uskunud halbu endeid . Ta uskus oma nõunikke , uskus Bonaguil'd , et mingit mässu pole karta , Pariis on kõrgendatud valve all ja kõik templirüütlite üksused on desarmeeritud ; kuningas uskus Van Houdjinki , et raha saadakse Helveetsia pankadest kätte — kui ordu on likvideeritud ja tema finantsasjad ümber korraldatud . Ja uskus ka vana Le Mercier'd , et täna on pöördeline päev Prantsusmaa ajaloos . 
Kuningas võidutses , kuningas rõõmutses . " Vive la France ! " ümises ta mõttes , kui oma venna Anjou' hertsogi saatel mööda Louvre'i koridore liikus , seintel Bourbonide ja Valois'de portreed teda jälgimas . Luksusauto ja mootorratturite spaleer toimetavad nad nüüd hukkamispaika . 
Berenger St-Jean-de-Colé' hukkamispaika . 
Pariisi tänavad olid sel päeval elevil ; rahvast oli linna kokku sõitnud kaugemaltki , palju oli turiste , iseäranis inglasi , kuna avalikud hukkamised olid Saartel keelatud , mis britoonide verejanu muidugi ei vähendanud . Hotellid olid nädalaid ette välja müüdud ja rongidele oli kohti võimatu saada . Rikkamad eurooplased olid kohale vuranud muidugi oma autodega ja tahtsid tänavaid ummistada , mistõttu Boulogne'i ehitati kiirparklad . 
Algselt hukkamiskohaks valitud Ile St. Louis tuli väikse mahtuvuse tõttu ära muuta ja nii pidi Berenger surema oma viimaste kuude kodu , Bastille'i ees väljakul . 
Guillaume nautis iga hingetõmmet , kui ta seisis lahtises kabrioletis ja skandeerivale rahvamassile tervituseks lehvitas . Musketäride mootorrattad veeresid aeglaselt auto kõrval . Bonaguil oli soovitanud veidi ohutumat marsruuti , kui mööda Rue de Rivoli'd otse Bastille' väljakule , ja muidugi soomustatud autot , ehk isegi tanki , ent Guillaume oli need mõtted maha laitnud . Ta uskus pariislasi , täna ta uskus ja usaldas neid ning isegi salamõrvari kuul ei hoiaks ära pöördumatut . Berenger' hukatakse täna . Vägisi üritas kuningas väärikat ja tõsist nägu ette manada ; lahke ja võidutsev naeratus ehk ei sobi nii sünge sündmusega . Sellest hoolimata ta teadis — Pariis pidutseb täna . 
Berenger ärkas 13. juulil kohutava peavaluga . Valulained ründasid ta kolpa ja kusagilt selle tagant kohises kohtuniku hääl , " süüdi , surma ... mahalaskmise läbi ... " ja siis tema enda , " ei , teie ausus , ma ei kavatse armu paluda ... ma ei tunnista ennast süüdi . " 
Sõnu öelda on kerge , teada , et täna sa sured , raskem . 
Tema keha teadis seda ette , teadis ja tundis , kuidas kuulid rebestavad naha , rebivad lõhki koed ja liha , purustavad siseelundid . Ajule on see teadmine raske , talumatult raske , mõistus protesteerib sellise teadmise vastu , sellest ka valu . 
Kohtus oli lihtsam . 
Kõigepealt see ainuke ja õige kaitse — sa ei tunnista end süüdi mitte millestki . Sa pole reetnud Prantsusmaad , tema kuningat ega rahvast , sa pole Prantsusmaad ostnud ega müünud , sa pole võtnud tema raha . 
" Kas te tunnistate ennast süüdi ... ? " 
" Ma olen süütu . " 
Jah , kohtus oli lihtsam . Ka surmaotsus oli ainult sõnad , millega see veninud farss pidigi lõppema . Berenger mäletas hästi üha kaastundlikumaks muutunud kohtunikku , kelle pilgust võis lugeda : " No tunnistage end süüdi , Berenger , kasvõi milleski tunnistage end süüdi , siis ehk ... " ning üha verejanulisemaks muutunud kuninglikku süüdistajat , keda vääramatu võidu eelaimus sundis tagant aina jõhkramalt ründama . 
" Kas te tunnistate end süüdi , et olite vandenõus Prantsuse kuninga vastu ? " 
" Ei , teie ausus . " 
" Kas te tunnistate end süüdi , et varastasite kuningale kuuluva raha ? " 
" Ei . " 
" Kas te tunnistate end süüdi , et te keeldusite andmast kuningale temale endale kuuluvat Prantsuse riigi raha , et ehitada Generaalstaatide uus Palee ? " 
" Mul polnud seda raha . Me tahtsime prantsuse rahvale kinkida Püha Graali Templi . Nii kiiresti polnud võimalik — rahandusmaailma olusid teades — seda summat hankida . " 
" Templit ? " 
" Me nimetasime seda Püha Graali Templiks . Dokumentides on selles lähemalt , küsige kuninga käest . " 
" Teie olete süüpingis ! Me küsime teie käest . " 
" Kuningas ei soovinud templit . " 
" Sest rahvale pole vaja uut pühakoda , vaid rohkem poliitilisi õigusi . Kas tunnistate end süüdi , et olite vandenõus koos Prantsuse riigi vaenlastega , et seista vastu kuninga reformidele tõhustada rahva esindatust riigivalitsemises . " 
" Ma pole osalenud üheski vandenõus . Ma olen kuninga ustav alam . " 
" Ma väidan , et see on vandenõu Prantsuse rahva ja kuninga vastu . " 
" Ma ei kommenteeri teie väidet . " 
Aga lõpuks mängis süüdistaja kõik oma kaardid välja — templirüütlite keeldumine rahastada Generaalsteetide Paleed , salakohtumised Hannoveri vürstiga ja Ottomanide saadikuga , Louisiana kaotus mässajatele , aina tühjenev riigikassa ja templirüütlite täienevad arved Helveetsias . 
Berenger ei vaielnud vastu , ta ainult eitas , laskmata süüdistajal minna detailidesse . 
Fotoaparaadid plõksusid , telekaamerad surisesid , kogu Prantsusmaa ja maailm jälgis templirüütlite ordu purustamist . Kusagil — Berenger' oli selles kindel — jälgis seda heitlust ka Michel Rossy . 
Kohtusaalis nägi ta aeg-ajalt teiste oma potentsiaalsete liitlaste nägusid , nägi ka vana le Mercier'd — ilmselt ainsat templirüütlit Prantsusmaal , keda pole vahistatud , sest keegi ei tea salajasest riitusest Hautefort'i kabelis , nägi markiid vaevuga pisaraid tagasi hoidmas , ent Berenger ei süüdistanud teda milleski . Le Mercier'l on oma ordu heaks veel üks tähtis ülesanne täita . Teised vaatasid teda kaastundliku pilguga , otsekui andeks paludes . Kuningas tahab verd ja ta peab seda saama . 
Veri ja Püha Graal on alati koos käinud . 
Kõigest hoolimata Berenger' pea valutas , keha ei kuulanud sõna ning vangivalvurite hoolitsus tundus pigem mõnitamisena . Kõik toimus nii , nagu ta oligi seda ette kujutanud — rikkalik hommikusöök , ähmis preester , Bastille' komandant , notar , viimane soov ja kõik see läbi sinaka uduvine , nagu poleks see sina ise , nagu ei toimuks miski sinu endaga . 
Ta sõi tuimalt ja isuta , rohkem mingist ebamäärasest kohusetundest . Ta pihtis kiiresti , korrektselt ja asjalikult , rüütli kombel , kelle jaoks pihtimine on rutiin enne lahingut . Ta kordas notarile üle oma testamendi põhipunktid , mis oli Lauzuni käes , ega teinud välja notari jahmatunud ilmest , sest tema meelest testamenteeris Berenger juba kuninga vara . Siiski pidas mees paremaks kohusetundlikult küsida : " Abikaasa , lapsed ? Kas nemad jäävad välja ? " 
" Ma olen munk , " vastas Berenger ning notar punastas ja vabandas . 
" Viimane soov ? " küsis Bastille' komandant ja Berenger palus sigarit . 
Bastille' ette väljakule oli ehitatud spetsiaalne hukkamismüür , selle kõrvale kuninglik tribüün . Ülejäänud nähtavat osa väljakust täitsid istekohad jõukamatele kodanikele , nende taga oli pööbel . Lõputu pariislaste , prantslaste ja turistide mass . Telekaamerad , musketäride turvajõud , liilialipud , kõrgel õhus kuninglikes värvides dirizhaabel . 
Valvemeeskond talutas Berenger' väljakule . Tema on esimene . Siis tuleb veel kümme templirüütlit , ordu juhtkond ja kindralid . Sõbrad . Need , kes midagi omaks ei võtnud ja nõustusid koos oma suurmeistriga täna Prantsusmaa heaks surema . 
Berenger kissitas ereda valguse käes silmi ja tundis , kuidas rahvahulgast käis läbi ohe , millele järgnes hauavaikus , et mõne minuti pärast saaks alata tseremoonia . Hukkamistseremoonia , mõtles Berenger . Nad ei julge mind isegi ilma tsirkuseta tappa . Veri ja dramaatika tulevad hiljem . Praegu on kõige tähtsam mitte tunda peavalu , mitte kokku vajuda , vaid püstipäi minna ... sinna , müüri ette , kuhu juhatavad mind sõdurid . 
Ta astus mööda treppe alla , nägi ähmaselt enda ees telliskivimüüri , sinna valmis pandud mikrofoni ja preestrit . Seal seisis ka kirjutuspult mingite paberitega . Ilmselt ülestunnistus ja armuandmispalve . Kas kuningas on tõesti nii loll ? Kirjutaks ta alla , oleks orduga lõpp . Prantsusmaa jääks ilma oma aust ja jõust . 
Valjuhääldist kostsid mingid sõnad , kellegi monotoonne hääl luges midagi ette , ent Berneger ei suutnud keskenduda . Ta otsis pilguga kuninga loozhi eest üht heledat ülikonda . Jah , seal see oligi , ustav Lauzun , valges suveülikonnas , nii kohatu hukkamisel , märgiks , et " saadetis " on teel . 
Pariisi timukas Godfroi Gennard toimetas nüüd Berenger'ga edasi . Timukas oli äärmiselt viisakas , palus tal jalge ette vaadata , et ta ei komistaks . Selgitas , et vastavalt kohtuotsusele lasub just temal see kohustus Berenger' kõigi prantsuse kuninglike seaduste kohaselt teise ilma saata . 
" Kas te , palun , ei tutvuks nüüd armuandmispalve sisuga . See esitatakse otsekohe kuningale . " 
Berenger' lasi pilgu üle rahvahulga . " Ma ei saa ju neid etendusest ilma jätta . " 
" Ma pean teid siiski paluma . " 
Suurmeister astus kirjutuspuldi ette , kõik kaamerad edastasid sel hetkel teda suures plaanis ja ilmselt vaheldumisi kuningliku loozhiga . Ta vaatas teksti , ent ei lugenud seda . 
" Ma olen süütu , " teatas ta siis õlgu kehitades Gennard'ile . " Mul pole kuningalt millegi eest armu paluda . Kui , siis ainult jumalalt . " 
" Mikrofoni , palun . See lindistatakse . Teie viimane sõna , monsignor . " 
Tsirkus . Kohe tuleb dramaatika ja veri . 
Sajad tuhanded inimesed üle Euroopa vaatasid , kuidas pikk ja rühikas Berenger St-Jean-de-Colé mikrofoni ees seisatas , oma küünarnukilt timuka toetava käe eemale lükkas ja siis — nagu oleks tegu kõige harilikuma kõnega — kergelt köhatas . 
" Öelda seda , mis on vale , on kuritegu nii jumala kui inimese ees , " sõnas siis Berenger rahuga . " Mitte keegi meist pole reetnud ei jumalat , kuningat või oma maad . Mind on saadetud kõrgema kohtumõistja ette ning jäägu tema karistada , kui ma pole olnud piisavalt vapper , omakasupüüdmatu ja jumalakartlik võitluses Prantsusmaa eest . Elagu Prantsusmaa , elagu templirüütlid , elagu kuningas ! " 
Bastille' väljakut täitis vaikus . Ainult timukas Gennard sosistas Berenger'le kõrva : " Ma esitlen teile nüüd isa Balzac'i ; tema on teie viimane teelesaatja . " 
Preestri ladinakeelne pomin ei jõudnud suurmeistrini . Tema pead täitis paks udu , milles kuskilt kaugemast sopist immitses uudishimu . 
" ... Berenger St-Jean-de-Colé quam de hoc saeculo migrare iussisti , in pacis ac lucis regione constituas et Sanctorum tuorum iubeas esse consortem . Per Christum Dominum nostrum . Amen . " 
" Amen , isa , kas te usute Püha Graali ? " 
" Kuidas , mu poeg ? " 
" Pole tähtis . Ma olen nüüd valmis . " 
" Jumala palge ees küll . " 
" See polnud küsimus , isa . " 
Isa Balzac eemaldus kiiresti endale risti ette lüües . Tavaline preester kuskilt Pariisi kirikust , mitte kardinal , kes seisusekohaselt oleks pidanud tema hingele viimase palve lugema . Ta annab ka selle kuningale andeks . 
Timuka pea pöördus nüüd kuningliku loozhi poole . Silmanurgast tabas Berenger , et väljakule oli end asutanud trummilööjate salk . Tsirkus jätkub , kuid mitte enam kauaks . 
Guillaume oli meelekindlus ise , kui ta tõusis , et rivistuvale hukkamiskomandole käsk anda . Valitud mehed , Bonaguil ise valis nad eriüksustest välja , sellised , kes lasevad täpselt , kiiresti ja ükskõik keda . Ta tõusis , tundes endal kümneid kaamerasilmi , ja see oli hea , sest tänase päeva kangelane on ikkagi tema , kuningas , mitte see Berenger . Väljak tardus vaikuses ja ootuses , hukkajad seisid tikksirgelt , püssid käes , trummarid valmistusid põristama , tuhanded ja tuhanded inimesed üle maa hoidsid hinge kinni . Guillaume seisis ja nautis hetke . Ei , hukkamistel , tseremoniaalsetel hukkamistel on siiski oma võlu . Kuningliku õigusemõistmise tahte lõplikkuses ja vääramatuses näiteks . Iga detail preestrist trummideni süvendab pühalikkust . Tema all loozhis istusid Prantsusmaa väljapaistvamad isikud — kunstnikud , teadlased , sportlased , kirjanikud , aadlikud , sõjaväelased , filosoofid . Ka nende osalus annab praegusele hetkele kordumatu tähtsuse . Inglased on rumalad , et keelasid avaliku hukkamise , püssikuul kuskil kambris või võllapuu vanglahoovil ei asenda legitiimsust , mida hukkamisele suudavad anda ainult riigi koorekiht ja rahvamassid . 
Guillaume nägi , et Berenger keeldus silmasidemest . Samal hetkel tõusis kuninga käsi , et hooletu viibutusega kustutada maailmast templirüütlite suurmeister ja saata ta jumala juurde . Ta pilk , täis halvasti varjatud vihkamist , ei tabanud kerget liikumist all loozhis . Ta ei näinud , et markii le Mercier kammerteener oli isandale toonud mingi ümbriku , mille vana teadlane nüüd hämmeldunult avas . Kuningas ei näinud , kuidas le Mercier nägu jahmatuses kivines , ta püsti tõusis , sammukese kuninga poole tegi , kuid siis otsekui ümber mõeldes hoopis enda kõrval istuva Michel Rossy , Prantsuse jalgpallimeeskonna kapteni ja maailma parima kesktormaja poole pöördus . 
Samal hetkel , kui kuningas lausus mikrofoni : " Nüüd ! " ja langetas laskmise alustamise märgiks käe , kargas Rossy , pikk ja peaaegu et rüütellik kogu püsti . Ta hüüdis midagi , kuid trummarid juba tegutsesid ja tema hääl kadus surmakuulutavasse põrinasse . 
Tapamüüri ees seisev Berenger , kellele tundus , et kõik juhtub kellegi teise , mitte tema endaga , nägi enda ees hukkajate kindlaid , kalke nägusid , vaatas otse püssitorudesse , ent ometi jõudis ta märgata talle lehvitavat seneshalli Lauzuni ja tuules lehvivate mustade lokkidega Michel Rossy'd . 
" Mu jumal , ma tulen , " pomises suurmeister , kui üheksast püssitorust pritsis üheaegselt tuld ja tina . Ta uskus veel vaimusilmas nägevat seinalt rasket kahekäemõõka kangutavat viieaastast poisikest , kes ilmselt oli ta ise , kuigi ta ei mäletanud seda , ning aeglaselt , ent vääramatult läbi õhu lähenevat püssikuuli , mis kohe — selles oli ta kindel — on just see , mis läbistab ta südame . 
Tal oli õigus , ent ta ei saanud kunagi teada , et ka ülejäänud kuulid tabasid südant , et tema rindkere kisti lõhki , kui õõnsana kõlav kogupauk rebestas Bastille' väljaku vaikuse ja et ta seisis peale tabamust veel kolm sekundit püsti . 
Neid kolme sekundit , mida teleekraanid veel aastaid aegluubis näitasid , täitis ka Michel Rossy meeleheitlik karje : " Pidage , majesteet ! " 
Kui rahvamassid endiselt hinge kinni pidasid , oli Rossy juba jõudnud hüpata üle tõkke ja tõusmas kuninglikku loozhi , mida kaitsvad musketärid polnud Prantsuse rahva ebajumala seesuguseks rünnakuks ette valmistatud . Mõne hetkega oli " St Germaine'i " kesktormaja kuninga ees , vehkis paberi ja mikrofoniga ning sealt üle väljaku ja üle Euroopa kõlasid tema sõnad : 
" Majesteet ! Majesteet ! Siin on dokument ... Püha Graal ! " 
Musketärid olid astunud sammu , ent nähes , et kuningat ei ähvarda mingi oht , nad peatusid , pealegi julgemata Rossy'd puudutada . Ja enne kui ähmis kuningas jõudis midagi ette võtta , röögatas Rossy : " Arsti ! Arsti templirüütlile ! Ta hukati ebaõiglaselt , ta on süütu ! Siin on dokument , et Berenger tahtis kinkida üheksasada miljonit luidoori Püha Graali Templi staadioni ehitamiseks ja kümne staadioni ehitamiseks üle maa ja panna mängu Püha Karika , Graali , kõigi kristlike rahvaste vahel . Arsti ! " 
Arsti järgi polnud enam vajadust . Berenger' surma võis tuvastada loozhiltki . 
" Prantslased ! " röögatas Rossy uuesti . " Sellel dokumendil on kuninga allkiri ja tema sõnad : " Prantsusmaa ja mina ei vaja teie idiootlikku karikat . " Ja siis , pärast lühikest hingetõmmet : " Püha Graali tempel on staadion ! " 
Ja siis lausus surnukahvatu kuningas need kuulsad kaks sõna , mis teda igaveseks rahva mällu jätsid , troonilt tõugatava kuninga sõnad , millest aimdus juba kuninglik vaist oma lootusetu saatuse suhtes : " Jah , aga ... " 
Ent juba selleks hetkeks oli Guillaume fikseerinud hetkeks kangestunud rahvamassi , tema armsatest pariislastest , nii impulsiivsetest ja kirglikest , läbinud värina , ettevalmistuse massiliseks ühes taktis õõtsumiseks , et siis solidaarse massina edasi paiskuda ; oli tajunud — jällegi selle kuningatele ainuomase vaistuga — külmalaine , mis tekkis tema ja õukondlaste vahele ja mis sinna alati tekib , kui kuninga kohale on kirjutatud tagandamise märk . Ja veel oli märganud kahjurõõmsat , ent tulevikku suunatud naeratust oma venna , Anjou' hertsogi näol . *** 
Esimese Püha Graali võitis loomulikult Prantsusmaa , alistades finaalis Brandenburgi . Kõik kolm vastuseta jäänud väravat lõi Michel Rossy . Püha Graali Templi Staadionil ulatasid talle templirüütlite karika kuningas Philippe VII ja suurmeister Henri de Lauzun . Pagendatud Guillaume " Jah aga ... " püüdis sel päeval Sardiinia lahesopis kala . Pariisi tänavatel ja üle Prantsusmaa skandeeris juubeldav rahvamass : " Vive la France , Vive les Templars , Vive le Roy ! " Staadioni ees seisis Berenger' marmorkuju , kes hoidis ühes käes jalgpalli ja teises Karikat , Püha Graali , mis oli kinkinud talle surematuse . 
Indrek Hargla 
