Enesemääramisõigus 
Indrek Hargla 



Taksojuhi soovimatus minu kohvreid auto pagasiruumist maha tõsta tulenes ilmselgelt asjaolust , et ma maksin täpselt näidu järele , ei ühtegi penni rohkem ja märkisin , et kaardi järgi oleks järgmine mahasõit meie teed kilomeetri võrra lühendanud . Samuti juhtisin tema tähelepanu sellele , et kiirteel oleks ta pidanud paluma mul kinnitada turvavöö . Ma lisasin , et informeerin sellest tema firmat , kuid tema irvitusest võis järeldada , et ta ei võta mu ähvardust tõsiselt . Võib- olla oli meie sihtkoha teatav omapära selles süüdlane , võib-olla aga ei suhtunud firma juhtkond sellistesse kaebustesse ka täie tõsidusega . Minu kohvrid polnud loomulikult kuigi rasked , olin neid pakkides arvestanud eeskirjadega , täpselt üle kaalunud , kaasa võtnud ainult lubatud esemed . Olin ka arvestanud , et mõnda aega pean ma neid ise kandma , sellepärast kaalusid mõlemad täpselt üksteist kilo ( minu vasaku käe õlaliiges on noorusaja traumast veidi valus ) . Üle kaaludes olin pidanud ühest kohvrist välja tõstma kaks raamatut , sest muidu oleks kilo liiast olnud . 
Hoonetekompleksi väljastpoolt ma pikalt ei uurinud , see tundus täpselt selline kui fotol , läksin pääslasse ja helistasin kella . Mind kontrolliti turvakaameratega ja paluti öelda oma nimi . Siis väravad avanesid ning keegi teenistuja võttis mind vastu . 
" Te olete täpne , " ütles ta ega vaevunud ootama , mil ma oma pabereid esitlen , vaid juhatas kohe edasi . Mööda koridori ja siis vasakule ruumi , mille uksel seisis silt " Vastuvõtuosakond " . Koridor oli puhas ja hoolitsetud , hommikul olid seda ka vastavalt eeskirjadele õhutatud . 
Siis võeti minu kohvrid ära , öeldi , et läbivaatusele ja pärast saan ma asjad tagasi . Ma täpsustasin igaks juhuks üle , et kohvreid eneseid ma suure tõenäosusega enam ei vaja , ning palusin saata ainult asjad . Minu meelest oleksid nad pidanud sellele viisakamalt vastama , mitte nähvama , et teavad ise paremini . Pabereid ei küsinud ikka veel keegi . Siis jäeti mind ootama , ent mitte kauaks . Direktor vabanes üheksa ja poole minuti pärast . 
Ma läksin tema kabinetti . Leidsin end avarast ja rangelt sisustatud ruumist . Valged seinad , must napp mööbel , laual arvuti ja terminalid . Direktor oli ilmselt ülekaalus , ütleksin , et ligi viiskümmend kilo , hallis ülikonnas , valge särgi ja musta-siniseruudulise lipsuga . Ta labakäed olid karvadesse kasvanud , samuti oleks pidanud ta vähemalt nädal tagasi juukseid lõikama ja ninakarvade eemaldamisele rohkem tähelepanu pöörama . Ruumis oli konditsioneer , kuigi sellest hoolimata mees higistas . Ma ootasin , kuni ta palub mul istuda , aga ta ainult silmitses mind pikalt — kuidagi väga imeliku pilguga . Ma köhatasin ja vaatasin tooli tema laua ees , selle peale köhatas tema ja ütles lõpuks : 
" Jah , muidugi , palun võtke istet . " 
Enne kui istusin , asetasin tema ette mapi dokumentidega , passi ja sotsiaalkaardi , kuigi nad oleksid pidanud juba pääslas neid kontrollima ja ära võtma . 
" Me vist oleme telefonitsi rääkinud ? " küsis ta aeglaselt ja kissitas silmi . 
" Tõepoolest . Ma ise helistasin teile ja reserveerisin koha . See oli kaheksa päeva tagasi , just siis , kui ma Siseministeeriumist viimase templi sain . Hakkasin kohe asju ajama , kartes , et kohad võivad täis olla . " 
" Noh , seni pole nad veel kunagi täis saanud , " ohkas direktor . " Inimesi , tõsi küll , tuleb rohkem , neid kes soovivad teostada enesemääramisõigust , aga vajaduse korral võime mõned lisakohad leida . Olemegi leidnud . Seni . " 
" Teie asutusele aluspaneva seadusega sätestati , artiklis viis , lõige kaks , et tuleb tagada kõik sama seaduse artiklis kolm ette nähtud õigused , vabadused ja ... " 
" Need kõik on tagatud , " noogutas direktor kiiresti . " Ka ekstrakohtadel . Me lihtsalt ilmutame paindlikkust . Seaduse piires , loomulikult . Kui lubate , siis teie paberid . " 
" Palun . " Nihutasin mapi talle lähemale . Esimene voldik sisaldas läbivaatuste tulemusi psühhiaatriaasutustest . Kui ta neid lehitses , selgitasin talle lühidalt , millised uuringud ma läbisin ning et süüdivus on täiesti korrektselt tuvastatud . 
" Muidu poleks teid Siseministeeriumis ju üleüldse jutulegi võetud , " ühmas direktor . 
" Ja psühhiaatriekspertiisi on tõhustatud , " lisasin mina , " mulle räägiti , et mõned haiged inimesed on üritanud seda läbida . " 
" Hämmastav , kas pole ? " ütles direktor ja tõstis paberitelt pilgu ja sellega mind teraselt puurides . 
" Vabandust ? " 
" Hämmastav , et ka haiged tahavad siia sisse murda . " 
" Oh , jah , muidugi . " 
Siis uuris ta minu teist kaantevahet , mis sisaldas avaldust politseile ; politseitõendit kriminaalasja algatamise võimatuse kohta kuriteokoosseisu puudumise tõttu ; ärakirja arhiivist , et juhtum pole neil kunagi menetluses olnud ja politseiülemkomissari luba menetluse algatamise lubamisest . 
" Politsei punnis kõige rohkem vastu , " märkis direktor . " Siis , kui alles alustasime . See käis neile vist au pihta . " 
" Minuga olid nad küll väga lahked . " 
Jälle jõllitasid mind direktori silmad — mulle tundus , et kuidagi liiga isiklikult ja paljutähendavalt . Lõpuks oli ta ju ainult ametnik , kelle volitused on seadusega paika pandud ja isiklikku suhtumist ei tohiks tal olla . 
Kolmas kaust kandis pealkirja " Personaalia . " Siin oli minu enda vabas vormis antud kirjeldus karistuse taotlemisest ja millistest tegudest see tingitud oli ; notariaalselt kinnitatud testament ; elulookirjeldus ; ühiskondlike organisatsioonide ( neid on nõutud viis ja minul olid : nii Uue Lunastaja Kiriku kui katoliku kiriku moraalsed hinnangud , Seksuaalse Ärakasutamise Vastu Võitlemise Rahvusvahelise Komitee märgukiri ; Inimõiguste Instituudi uurimus ja Ametiühingu kollektiivse hukkamõistu ärakiri ) materjalid ; täidetud ankeet ja meditsiinitõend tervisliku seisundi kohta ; lõpuks ka Siseministri otsus riigikantsleri kaasallkirjaga . 
Minu enda vabavormilist kirjeldust uuris direktor kõige rohkem , mulle tundus , et ta muutus sealjuures näost kaameks ja pilgutas kiiresti silmi , otsekui oleks talle pisarad silma tükkinud . 
" Ja politsei ? " küsis ta siis . " Ja politsei tõesti ütles , et koosseis puudub ? Kuriteo ? " 
" Teie küsimus on irrelevantne , kuna politsei vastav tõend on siin olemas . Aga jah — nii nad väitsid , ning arvestades süüdistatavatele tagatud protsessuaalseid õigusi , oleks uurimisorganitel raske tuvastada kakskümmend aastat tagasi toimepandud kuritegu . Seda enam , et väidetav ohver ... " 
" Jah , ma oskan lugeda ! " nähvas direktor toonil , mis tema ametikohaga kindlasti kokku ei käinud . Ma ei hakanud tema tundepurset kommenteerima , ehkki põhjust oleks olnud enam kui küll . Umbes neli minutit lehitses ta " Personaalia " kausta . Siis ta ütles : 
" Vähemalt võite nüüd kindel olla , et olete õiges kohas . " 
" Vastasel korral ... " 
" Jah , ma tean , vastasel korral te lihtsalt poleks siin . " 
" Ma paneksin ette , et filosofeerimisega võiksid tegeleda inimesed , kellele selle eest makstakse , " sõnasin mina viisakalt . 
" Nad on sellega juba tegelenud küll ja küll . Aastasadu . Aga olgu — asugem asja juurde . Kolm aastat ? Tundub see teie arust piisav ? Taotluses olete märkinud , et võimaluse korral kolm ja pool , kuid siseminister on tõmmanud ringi ümber kolme , viidates kriminaalseadustikule . Aga hea käitumise korral võin ma pärast esimest aastat teha taotluse karistuse pikendamise kohta . " 
" Ma oleksin teile väga tänulik . " 
" Pole tänu väärt — töö on selline . Parlamendikomisjoni inspekteerimist pole te soovinud . Ja siinkohal võin ma küsida , et kas see otsus on lõplik ? " 
" Jah , on küll . Ma loobuksin sellest . " 
" Hästi . Suurepärane ! Religioossed vajadused ? " 
" Võimaluse korral kord kvartalis Uue Lunastaja Kiriku trükiseid postiga . Kulud ma maksan kinni . " 
" See võimalus teil on . Seksuaalne orientatsioon ? Te muidugi saate aru , et ma pean seda küsima , mitte et sel moraalsel pinnal mingi tähtsus oleks . " 
" Muidugi . Ma arvan , et sellepärast ei tasu muretseda . Võib lugeda , et antud tingimuses orientatsioon puudub . " 
" Loomulikult , otse loomulikult . Ega ma muretse ka . " 
Mõttes pidin ma direktori käest vabandust paluma , ta oli tõepoolest professionaal ning meie edasine koostöö tõotas kujuneda asjalikumaks , kui võis esialgsete emotsionaalsuste tõttu eeldada . Me leppisime kokku režiimis ( kõige rangem ) ja päevakorras ( äratus , söögiajad , öörahu ) , täpsustasime toitumusharjumused ( mul on allergia hapendatud piimatoodete vastu ) ning siis ta küsis , kas mul on veel mingeid soove . Viitasin seadusele , et mul on võimalus teha viimane telefonikõne , enne kui käivitub range režiim ja ühendus muu maailmaga on lubatud vaid kord kuus . 
" Võite otse siitsamast helistada , " lubas ta lahkelt . " Kas soovite privaatsust ? " 
" Ei , mul pole midagi varjata . " 
Ma helistasin taksofirmasse , esitades oma pretensioonid ja palusin juhi karistamisest avalikes massiteabevahendites teada anda . Erilist vastutulelikkust minu soovidele ei ilmutatud . Direktor kutsus kohale kaks valvurit , kes palusid viisakalt mul endale järgneda . Direktor mainis valvuritele , et härra läheb " eriti rangesse . " Rahuldusega tabasin valvurite pilkudest kerge ehmatusväreluse . Siis pöördus ülekaaluline direktor minu poole : 
" Nii et täpselt ühe minuti pärast algab teie karistusaeg . Mul jääb üle vaid soovida teile tere tulemast . Kui teil peaks olema veel mingeid soove või soovite minuga kohtuda ... " 
" Oh , loodan , et selleks pole lähiajal mingit tarvidust . " 
" Väga hea , tahtsingi lisada , et selleks pole ka ühtegi võimalust . " 
Siis juhatati mind läbi administratiivbloki koridoride , mis korralikust tsiviilasutusest palju ei erinenud . Küsisin , et kas minu asjad on juba kambris ning et mul oleks soov mõningaid hügieeniprotseduure läbi viia . Mulle ei vastatud , mis tundus kummaline , ja ma viitasin Enesekaristusseaduse kuuendale artiklile ja nõudsin selle täitmist . Üks valvur teatas seepeale , et oma kambris saan ma kogu kuuenda artikli ja enamgi veel , kui peaks vaja olema . Ma tänasin teda , öeldes , et peale kuuendas artiklis ettenähtud õiguste ja vabaduste pole mul midagi enamat tarvis . 
Vanglablokk algas koridori lõpust elektroonikal töötava ja turvakaameratega varustatud raudväravast , mis oli tähistatud vastavate kirjetega , ning selle ees kästi mul käed seljale asetada . Rõõmuga tegingi nii . Värav ei kriuksatanud raudsel häälel ( nagu olin lootnud ) , vaid sulgus sujuvalt ja pehmelt . Põgeneda — märkisin endale — pole siit võimalik ning räägitakse , et tõeline nauding karistusest saabubki alles siis , kui karistatav tunneb oma süü lunastatud olevat ja soovib vabadusse ning see talle keelatud on . Mind juhatati läbi kambrite rea , vabakäigutsooni me ei sisenenud , läbisime veel ühe värava , mis kuulutas " Eriti range " režiimiga määratud ala algust , ja siis seisime hämaras , ma ütleksin isegi , et väga hämaras koridoris , milles oli neli ust . Uksed olid väga madalad , ma pidin kummarduma , et enda omast sisse mahtuda , aga enne jõudsin tähele panna , et see uks kriiksus küll ebameeldivalt . Valvurid minuga rohkem ei suhelnud , lükkasid — selleks ehk ülemääragi jõudu kasutades — mind madala ukse vahelt sisse ja enne , kui protesteerida jõudsin , avastasin end pimedusest . 
Jäin sinna seitsmeks päevaks . *** 
Kaheksanda päeva hommikul — olen kindel , et ajataju ma siiski ei kaotanud , kuigi pilkases pimeduses ja ainult äratuseks lindilt mahamängitud helide kakofooniat välja arvestades võis see vähem metoodilistel inimestel raskendatud olla — lohistati mind kambrist välja . Valvurid kandsid helesiniseid sanitaarkombinesoone ja hingamisteede kaitsevahendeid , asudes tõenäoliselt kambrit puhastama , sest kõigist kuuendas artiklis sätestatud rikkumistest oli hügieenisõlme puudumine minu hinnangul kõige rängem . Nad ei vaevunud ka mu silmi valguse eest kaitsma . Nii hämar nagu koridor ka polnud , oli sealne valgus mu silmadele siiski väga valus . Ma olin mõttes ette valmistanud kaebekirja ja nõudsin kohe direktorit , sest kahtlemata sündisid eriti range režiimi tsoonis toimetatavad koledused ja ebainimlikkused tema teadmata . Mind lohistati õige jõhkralt mööda põrandat , pööramata tähelepanu minu kaebustele . Ehkki kõnelda oli raske , suutsin siiski nõuda inimväärikuse tagamist : dietoloogide poolt ettevalmistatud ja siseministri määrusega kehtestatud menüüd veekraani ja kuivikute asemel ; vastavalt standarditele ruutmeetreid ja valgustust ; hügieenisõlme loomulikult ; jalutamisvõimalust ja isiklike lubatud esemete kasutamist . Nõudsin arstlikku läbivaatust ja viivitamatult võimaluse osutamist parlamendikomisjoni poole pöörduda . Protesteerisin kõige otsustavamalt , et mulle osaks saanud kohtlemine on inimõigusi eirav ja inimväärikust alandav , on otseselt moraalselt ja füüsiliselt kannatusi ja valu tekitav . 
Aga sellele ei pööratud tähelepanu . Mind veeti pesuruumi , kästi lahti riietuda ning uhati vaheldumisi kuuma ja külma veega üle , seejärel anti uued riided ja viidi kambrisse tagasi . Kambrit ei olnud vahepeal puhastatud , see haises endiselt minu väljaheidete järele . Järgmise neljateistkümne päeva jooksul õppisin uusi riideid vähem määrima . *** 
Ma kahtlustan , et mind siiski mingite kaameratega jälgiti , sest umbes sel ajal , kui ma hakkasin sellise piinamisega mingil määral kohanema — tõsi , olin väga nõrkenud toiduratsiooni nappuse ja üksluisuse tõttu — viidi mind üle teise kambrisse . Uute oludega harjumine oli keerulisem . Esiteks põles kitsukeses kambris — kuusteist ruutmeetrit hindasin selle suuruseks — pidevalt tuli ning süüa toodi kaks korda ( ma arvan , et ) päevas . Mingit võimalust aega kindlaks teha ei olnud . Samuti oli seal algeline parask . Kui esimeses kambris sai ainult pimeduses roomata , mistõttu minus oli süvenenud klaustrofoobia , siis uues võisin kõndida ja istuda , kuigi mööblit polnud selleski . Ühelegi minu nõudmisele ega protestile ei reageeritud . Usun , et viibisin seal kuu aega , võib-olla kauemgi . Kindlasti nad jälgisid mind ja määrasid ära hetke , mil ma enam ei kippunud valvuritele , keda nägin vaid mõneks sekundiks , kaebama . Kui mind uude kongi viidi , olin siiski paljusõnaline , esitades oma proteste niivõrd elokventselt , kuivõrd minu hingeline ja füüsiline seisund lubas . Nõudsin selle piinamise lõpetamist , direktorit , parlamendikomisjoni , nõudsin inimväärset kohtlemist . Aga seda ei pandud miskiks . Minu järgmine kamber polnud eelmisest oluliselt suurem , vahest ainult mõne ruutmeetri võrra , mille võtsid enda alla raamatud . 
Riiulid olid hoolega komplekteeritud , kindla maitse ja suunitlusega . Pärast kahte päeva , mis kulus teatavaks taastumiseks ja uues režiimis elamiseks , alustasin riiulite sisuga tutvumist ning ei avastanud teoste seas ühtegi , mida ma ise olin kinnipidamisasutusse kaasa toonud . Ma oleksin eeldanud , et siin on karistuse eesmärgiga seosed olevad raamatud — filosoofiast , eetikast , kriminalistikast või siis ilukirjandus , mis tegeleb moraalsete väärtustega , arendab , kasvatab ja õpetab inimest . Aga ei olnud midagi sellist . Pealtnäha eklektiline valik omandas ühtse terviku pärast teist kuud selles kongis , mil ma olin jõudnud läbi lugeda ühe kolmandiku teostest . Olin teadlik , et minu tutvumist raamatutega jälgis kaamerasilm ning kaasasündinud intelligentsus ütles , et enne kõigi raamatute läbilugemist ma siit kambrist ei pääse . 
Tingimustes , kus süüa saab kaks korda päevas ( reeglina hautatud juurvilja jahuviineritega või kalapulki kartulipüreega ) , võivad mitmesuguste kokaraamatute , näiteks provaansi , hiina , slovaki ja itaalia kokaraamatutega tutvumine olla moraalselt väga alandav . Sama tuleb öelda ka ilukirjanduslike teoste kohta , mille eesmärgiks on elumõnude kirjeldamine ja elu nautimine ning sisuks seikluslik ning haarav süžee . Ka pornograafilist materjali sisaldavad üllitised võivad pikaajalises isolatsioonis viibija suhtes toimida talle mitte kõige meelepärasemas suunas . 
Piinamine kultuuriga tõi kaasa ka suhtlemisvaeguse , teravdatud tundmuse üksiolemisest . Ma lugesin ning ei jätnud kasutamata ühtegi võimalust jätkuvalt protesteerida osaks saanud kohtlemise üle . Panin siiski tähele , et vastavalt loetud raamatute hulgale kaeblemised vähenesid ning lõppesid üheaegselt viimase teosega , milleks osutus fotoraamat ühe miljonärist seikleja ümbermaailmareisist . Kokku oli minu arvestuste järgi karistuse algusest möödas neli kuud . 
Järgmised kolm kuud veetsin kummitavas kambris , mis muus osas meenutas kõige rohkem tavalist üksikvangistuse kongi . Kongist välja ei lastud mind kunagi , puudusid ka kõik muud võimalused kuidagi meelt lahutada , puudus võimalus jalutada , üldse kuidagi kellegagi suhelda ja süüa toodi mulle nüüd vaid siis , kui magasin , õieti siis , mil ma suutsin magada . Hoolimata enesesisendusest , et kummitus on kindlasti vaid vangivalvurite poolt tehnoloogiliste vahenditega esile kutsutud , ei vähendanud see tema poolt tekitatavaid läbielamusi ja tundmusi . Ta ilmus alati siis , kui ma olin kas magama jäämas või juba uinunud , et mind üles äratada , kas külmusega kompides , võikalt häälitsedes või muul moel hirmuelamusi tekitades . Selline painamine tekitas hirmu une ees ja põhjustas kroonilise üleväsimustunde . Kummitus oli väga innovatiivne . Ning neil üksikutel kordadel , mil ta end näitas , suutis ta mind alati üllatada oma kehakuju , ilmet ja välimust muutes . Ma ei oska öelda , kas see oli inimene või mõni muu olend , ning kui ma hakkasin temaga harjuma — kõige kohutavamate üleelamiste kiuste — ta kadus või haihtus oleks vist õigem öelda . Ühtlasi sel ajal sai mulle ka selgeks , et vaevalt ta vanglajuhtkonna poolt kontrollitav oli . 
Minu järgmine tsükkel möödus jõhkra ning robustse seksuaalse ärakasutamise ohvrina üksikkongis , mida umbes kuue kuu jooksul olin sunnitud teatavate perioodide tagant kaaslasega jagama . Minu piinaja oli selgelt vaimuhaige , ent seda tugevam oli tema jõud ja sihipärasem kirg . Ta oli täiesti akontaktne ning ainult ühele huvile keskendunud , nii et tema külastused — otse loomulikult toimusid need vanglapersonali mahitamisel — ei toonud leevendust ka minu suhtlemisprobleemidele , vaid põhjustasid , rohkem isegi , kui miski muu mulle seni osaks saanust , ainult vaimset ja kehalist piina , alandust ja kannatust . Tema tulekute vahele jäi mõnikord üks päev , mõnikord kaks või siis nädal või isegi paar , ent alati tõi ta endaga kaasa portatiivse muusikaseadeldise , millest vägivalla taustaks kõlas elegantne barokkmuusika , mis näis tema võigast iha üha suurendavat . Sisustus kambris praktiliselt puudus , elementaarne sanitaarsõlm oli samuti mõeldud enamjaolt minu piinaja vajaduste rahuldamiseks ning ainus , mis mul seal teha oli , oli oodata . 
Kuus kuud on väga pikk aeg . 
On väga , väga pikk aeg , mille jooksul jõuab isegi harjuda selliste väärkohtlemistega . 
Ilmselt mind ( meid ) jälgiti ka selles kambris , nii et esimene kord , mil ma suutsin lõpuks maha suruda ebameeldivustunde ja enamgi veel — isegi tunda teatavat naudingut — jäi ka viimaseks . Minutipealt lohistati mind tagasi kambrisse , milles olin ligi aasta tagasi oma karistuse kandmist alustanud , see tähendab pilkasesse pimedusse oma väljaheidete keskele , kus sai ainult roomata , kompida vee ning kuivanud ja haisva leiva järele , kus sai ainult nutta , haliseda , karjuda , anuda taga seda , mis minult oli võetud ja halada selle üle , mis ees seisis . 
Sest ilmselt oli läbi saanud minu karistuse esimene aasta ja tsükkel algas otsast peale . *** 
Üllatus , mille põhjustas minu viimane kohtumine vangla direktoriga , oli seda suurem , et ma polnud seda enam mitu nädalat nõudnud . Kottpimedusest hämarasse koridori lohistamine , kombinesoonides valvurite nägemine ja teadmine , õigemini ähmane mälupilt , et mind peaks nüüd ees ootama lakkamatu valgusega lakooniline kamber , suutis minu hääbumas teadvust siiski veidi turgutada . Pesuruumi asemel talutati mind aga hoopis ruumi , kus samasuguses helesinises kombinesoonis ja kaitstud hingamisteede maskiga ootas mind ülekaaluline direktor . 
Ta ei lausunud algul sõnagi , ainult jälgis mind põlglikult , kui ma toolil istuda püüdsin . Ma loomulikult ei uskunud enam , et minu kallal toime pandud alandamine on teoks saanud tema teadmata . Suutsin avada lõpuks suu ja kähisedes kogeleda : " Ma nõuan ... " 
Siis ta lõi mind näkku ja pühkis kätt ilmselt selleks otstarbeks ruumi toodud desinfitseeriva käterätiga . 
" Te ikka nõuate midagi ? " küsis ta siis jälkust täis toonil . " Ikka veel nõuate seadusest kinnipidamist , arstlikku läbivaatust , oma usuajakirju , hügieeni , inimõigusi , parlamendikomisjoni ? Ikka veel nõuate ? " 
Ma noogutasin , sest kõnelda oli raske . 
" Mis siis ikka , " kehitas ta järsult õlgu . " Järelikult pole esimene aasta andnud nii intensiivseid tulemusi , kui ma ootasin . Olete teie alles lurjus , ah ? Aga pole midagi . Vähemalt kaks aastat on ju meil veel ees , eks ole ? " 
" Mul on kolmanda artikliga tagatud õigused ja te olete mulle valetanud ! " See oli kõige pikem lause , mida ma mitme kuu jooksul oli kuuldavale toonud . 
" Muidugi ma valetasin teile , " hüüatas direktor . " Miks ei peaks teiesugusele üldse mitte valetatama ? Kes peaks teile õigust rääkima ? Kas need poliitikud , kes teevad teiesugustele seadusi , enne valijatele tõendid karistusest ja lunastusest ette näidates ? Või need meediafiguurid , ärimehed või " arvamusliidrid " , kes enne avalikku esinemist kuulutavad , et muidugi pole keegi meist patune , aga nendel on selle kohta tõend , et omad patud ja eksimused on nad ise ja vabatahtlikult lunastanud , et siis jälle asuda maailma vägistama ? Need või ? Kas nemad peaksid teile tõtt rääkima ? Millest te üldse tõtt teada tahate ? " 
" Mul on kõik õigused ja vabadused , mis on põhiseadusega ... " 
" Siin otsustan mina , millised õigused teil on . Ja nemad — minu sõbrad ja kaaskannatajad , " haugatas ta ja viipas käega ukse suunas , kus seisid kõik vangivalvurid , kes mind aasta jooksul ahistanud olid . 
" Siiski on mul õigused , mis ei sõltu teie tahtest . Ja mul on õigus karistusele , kui ma ise seda nõuan . Õiglasele ja seadusega ettenähtud karistusele . " 
" Oh , te suudate veel ikka nii palju lobiseda ja targutada , " ohkas direktor tülpinult . " Ikka veel ! Vastake parem — kas te kahetsete , et siia tulite ? " 
" Jah . " 
" Väga hea . Järelikult te kannatate juba . Veel parem . Kas te mõtlesite , et karistus ongi miski leping inimese ja riigi vahel ? Kindlasti mõtlesite . Siis teadke , et mina karistan teid ja vahenditega , millised ma ise õigeks arvan ja teil pole ühtki garantiid , et need leebemaks muutuksid . Oh ei , muidugi mitte , võin pigem kinnitada , et esimene aasta oli ainult algus ja tõeline piin alles algab . Piin , millega te harjute . " 
" Kindlasti mitte . " 
" Mida te seal halisete ? Kindlasti mitte ? Aga harjute küll , kas tahate seda või mitte . Tasapisi ilmutate te juba leppimise märke , ent lõplik harjumine peab tulema läbi pikkade , väga pikkade piinade . Sest see ongi ainus ja tõeline karistus . Esimese aasta järel on teil õigus — ja see on minu poolt kehtestatud õigus — üht-teist meie menetluste kohta teada saada . See suurendab piinu , uskuge mind . Nii et teadke — te viibite siin senikaua , kuni hakkate harjuma , hakkate kohanema oma isiku mõnitamise , alandamise ja piinamisega . Kui teie kaebed lakkavad ja miski teile enam piina ei valmista , alles siis lasen ma teid vabaks . Siis , kui olete harjunud oma isiku lõputu ja jäägitu alandamisega . Siis , mitte varem . " 
Ta pöördus minekule . 
" Te ei ole inimene , " sosistasin mina . 
" Aga vaat selle üle ei otsusta küll teie , " viskas ta üle õla , jäi siiski uksel peatuma , heites mulle veel viimase pilgu . " Samas võib teil mõnes mõttes õigus olla , kuigi sel pole mitte mingisugust tähtsust . Enam ja minu jaoks . Muuseas , miks ma teie arvates üldse olen selle vangla direktor , miks pürgisin sellele kohale ? " 
" Sest te olete kurjategija ! " 
" See on alati suhteline mõiste . Sest tegelikult ka mina kannan siin oma karistust . Karistust , mille määrasin endale ise ja kannan lõpuni , lootuseta leida iial lunastust , andeksandmist ja andestust . Minu süü on igavene , hoolimata kahetsusest . Ainult siin ja selles ametis saan ma ennast karistada kuriteo eest enese vastu , selle eest , et ma pidasin end kunagi humanistiks , filantroobiks ja sellisena ka tegutsesin , et ma uskusin , lootsin ja armastasin , et ma pidasin inimest inimeseks . " 
Siis ta läks , jättes mind oma kaaskannatajate meelevalda . 
