Kõik võimalused maailmas 
Indrek Hargla 



Eloan oli Berdookia Khaaniriigi Guulide dünastia viienda valitseja Hogmondi tütar . Veel oli ta riigi kõige ilusam tüdruk . Ilus nagu armastus ise — nii temast räägiti ja vahest ka lauldi . Kosilasi ... nojah , neid ju oli , aga Hogmond ei kiirustanud laulatusega . Sellisele iludusele oli tarvis suurkhaani soost kaasat . Eloaniga on talle avatud kõik võimalused maailmas ja vähema kui suurkhaani Tharantose pojaga ei kavatsenud Hogmond leppida . Eloan oli isa sellise poliitikaga väga rahul . Miks ? 
Kas ei tahtnud ta kogu maa valitsejannaks saada ? 
Vaevalt . Ta ei mõelnud sellele eriti . 
Õieti ei mõelnud ta oma kahekümnendast sünnipäevast alatas eriti üldse . Ja kui mõtles , siis lossist versta kaugusele jäävale rannale — sellele , mida linnast , sadamast ja lossist lahutas tihe metsaviirg ja mille liivane mereäär oli ediktiga ligipääsetav ainult khaaniperekonnale endale . 
Veel mõtles ta — niivõrd , kui seda mõtlemiseks saab nimetada — noorele meremehele Rigvinorile . 
Iga kord , kui Rigvinor oli Berdookias , hiilis ta salaja rannale , kohtas seal Eloani ja ... 
Nojah , nad olid armukesed . 
See oli sedasorti nooruslik armastus , mis ei hoolinud millestki muust kui armastusest , oli selle üle uhke ja ülbe ja nautis kõiki väljakutseid , mida tema keelatus esitas . Aga mõlemile oli see midagi esimest tõelist , koos kõige selle juurde kuuluvaga . Kõik oli omal kohal — kuuvalgus ; saladus ; vältimatu lahkuminek pärast kirgliku ööd ; õrnalt vastu kaldakivisid loksuv merevesi ... Romantika . Aga nad armastasid teineteist ikka päris tõsiselt . Ja nende kehad ei teinud sellest saladust . 
Nad kohtusid alati ja ainult seal rannaribal , mujal polnud nende jaoks kohta . Nad ei hoolinud , et nende riided ja seejärel seljad said liivaseks ; nad ei hoolinud , et sellel kõigel ei saanud olla rahulikku lõppu . Nad uskusid , et neile on avatud kõik võimalused maailmas , et armastus ise kirjutab ette kõik vajaliku . Jah , Eloan oleks olnud nõus Rigvinoriga põgenema , kui oleks olnud , kuhu põgeneda . Kuid ta lootis , et kõik saab korda ka ilma selliste melodramaatilitse abinõudeta . 
Igatahes , praegu oli ta noor , oma ilu kõrgpunktis , ihkas ja tahtis seda poissi . Ja siin ta oli ! Tagasi jälle mõnelt pikalt reisilt , tugevam ja kirglikum kui iialgi varem . Armunum kui iialgi varem . 
Nad lebasid alasti ja õnnelikuna rannaliival , kuuvalgus maalis nende kehasid , suveöö ise ammutas oma romantikat nende armastusest . Kui nad olid puhanud , alustasid nad jälle . Homme pidi Rigvinor taas lahkuma , kaubareisile saladuslikule Ramadase saarele . 
Eloan ei teadnud , miks ta äkki silmad avas . Tavaliselt ta ei teinud nii , kui Rigvinor ... Aga nüüd ta avas silmad , kergitas ennast pisut ja jäi vaatama mere poole . Mingi seletamatu tunne ... või oli see hääl ? Kala ? 
" Oota , Rigvinor ... Ma kuulsin midagi ! " 
" Mida , kallis ? Sina olid ainus , kes siin häälitses . " 
" Ei , keegi oli veel . " 
Ta kergitas ennast veel , lükkas poisi hõõgava keha enda pealt ja nägi ... Silmanurgast , viivuks , aga nägi ... Midagi sulpsatas vette tagasi , midagi või kedagi , kes oli ennast püüdnud varjata , kes oli neid vaadanud . Aga ta nägi seda , teda . Ilmselt Eloan karjatas . Kui Rigvinor ennast ümber pööras , oli saladuslik pealtvaataja juba kadunud . Kuid meremehe teravad veega harjunud silmad tabasid kerge lainetuse , ringid veepinnal . Keegi oli sukeldunud . 
" Mis see oli , Rigvinor ? " 
" Nägid sa teda ? " 
" Vist . Ma ei tea , pole kindel . Midagi rohekat , nagu oleks olnud juuksed . Ja nägu ... Jah , ma arvan , et ma nägin nägu . " 
Rigvinor ohkas , tõmbas liivalt oma mantli ja kattis sellega enda ja tüdruku . 
" Siis oli see tema , " ütles ta viivu pärast . 
" Kes ? " 
" Merineitsi . Ma olen teda varemgi näinud . " 
Eloan tõmbus armastatust eemale . 
" Merineitsi ? Sa tunned merineitsit ? " Ja tema hääles lõlas kõige siiram ja ehedam armukadedus . 
" Rahune . Ma ei tunne teda . Ütlesin ju ainult , et olen teda varem näinud . Või vähemalt ma arvan , et see on seesama . " 
" Kus sa teda näinud oled ? " küsis tüdruk umbuslklikult . 
" Merel , kus mujal ? Muidugi pole ma alati kindel olnud , kas see ikka on merineitsi . Räägitakse , et kunagi oli mererahvast palju rohkem olnud . Mõned ei usu üldse , et nad kunagi olemas on olnud . Aga ... aga mina olen teda näinud . " 
Tüdruk rullus taas poisi haardesse ja tõmbas mantli tihedamalt ümber . 
" Kus merel ? " küsis ta . " Räägi mulle ! " 
" Lihtsalt merel . Mõnikord , kui ma olen tekil üksinda , olen näinud vetest kerkivat üht roheliste juustega pead . Naisepead ... Nojah , ta vaatab mind . Vahest olen mõelnud , kas ta mitte ei saada mind . Ma pole sellest kellelegi rääkinud , aga keegi teine pole ka öelnud , et oleks merineitsit näinud . " 
Eloan sasis käega Rigvinori juukseid , tõmbas ta pea endale lähemale ja sosistas talle siis hammastega poisi kõrvalesta hammustades : 
" Aga kust ma tean , et ikka veel merineitsi on ? Äkki on ta ka mõnikord laevatekile roninud ? " 
" Jäta ! Sa ju tead , et ma ei ... " 
" Jah , ma tean . Aga kust ma tean , et keegi sind samamoodi ei armasta kui mina ? " 
Varsti läksid nad rannalt ära . Eloan pidi lossi naasma ja Rigvinor kaptenile raporteerima . Ramadas oli kaugel ja ohtlik — mehed pidid olema värsked ja puhanud . Puhkasid nad tavaliselt hästi — seda oli kuulda laevakaaslaste juttudest kõrtsitüdrukutega nauditud armastusest . Rigvinor pidi endale tihti keelde hammustama , et mitte hüüatada , et need ostetud poosid pole pooltki sellest , mida tema ja Eloan ... 
Aga ta ei saanud . 
Laev lahkus koidikul . Rigvinor lootis , et Eloan seisab aknal , nutab ja lehvitab talle . 
Eloan seisis aknal , nuttis ja lehvitas talle . 
Khaanilossis elas üks vana naine — Olga oli ta nimi . Kui Eloan oli noor ja ilus nagu armastus ise , siis Olga oli vana ja kole nagu surm . Ometi oli Olga ainus , kellele Eloan oma armastusest söandas rääkida . Olga oli olnud kunagi Eloani ema amm . Ta oli alati lossis elanud . Alati . Nüüd oli Olga pensionil , ootas surma ja nautis viimaseid hetki Eloani kasuvanaemana . Eloan ei mäletanud oma ema — ta oli surnud ammu . Aga Olga mäletas Eloani ema Elöhinat ja jutustas talle lapseeast peale lugusid tema emast . Olga oli muutunud Eloanile ema , vanaema ja kõige usalduslikuma seltsidaami vahepealseks . Ja alles siis , kui Eloan kohtas Rigvinori ja armus temasse , sai ta aru , et armastab Olgat . Varem oli ta oma kiindumust vanasse naisesse pidanud millekski nii loomulikuks , mis on alati olemas ega vaja enda lahtiseletamist . Armastus tõi kaasa arusaamise armastusest . Eloan armastas Olgat , usaldas ja uskus teda . 
Nüüd nuttis ta vana naise põlvedel ja anus nõu , abi ning lohutust . Ta sai neid kõiki . 
" Ojaa , meremehed on tõelised mehed , " sõnas Olga õrnalt tüdruku pead silitades ja tema hääles kõlas seletamatu igatsus . " Nad ei tule küll alati tagasi , aga see on nende juures ka ainus viga . " 
" Rigvinor tuleb tagasi . Ta lubas ! " 
" Kas Kol-Derath seda ka lubas ? Meremehed armastavad kirglikumalt kui harilikult mehed , aga merejumal armastab neid veelgi suurema kirega . Mõnikord nad lihtsalt ei tule tagasi . Aga ma usun , et sinu armastus teeb Rigvinori õnnelikuks . Ma isegi tunnen seda . " 
" Mis meist saab ? " küsis Eloan läbi pisarate . " Siis kui ta siin on , on kõik hästi . Ma ei muretse millegi pärast . Aga kui ta on läinud ... Isa ei lubaks iialgi ... " 
" See on sinu enda teha , mitte sinu isa ! " ütles Olga kindlalt ja tõmbas tüdruku pea lähemale . 
" Kui see on tõeline armastus ... " 
" Jah , on ! Mittetõelist armastust pole olemas ! " 
" Siis pead sa seda oma õnneks kasutama . Tõeline armastus antakse inimesele ainult üheks korraks , " ütles Olga kähisev hääl , kui temagi silma pisarad valgusid . " Kui sa usud , et nüüd oled sa Tema leidnud ... Siis , teist võimalust sul enam ei tule . Usud sa ? " 
Eloan ei vastanud . 
" Sa oled noor ja ilus , Eloan , " jätkas naine . " Ja sul on armastus . Sa ei tohi seda käest lasta ! Mina kunagi lasin . Ja sellest ajast pole ma siit lossist lahkunud ... Kuhu mul minna oligi ! Armastuses on kõik vahendid lubatud , Eloan , kas kuuled ! See on antud ainult sinule ja ainult korraks . Ja sa ei tohi kahelda . " 
" Ma ei kahtle milleski ! Ma armastan ainult Rigvinori . " 
" Jah , ma tean . Tean , et oled maitsnud armastuse vilju teistegagi ... " 
Hoolimata oma nutust Eloan kahvatas . Sellest polnud ta kunagi julenud Olgale rääkida ! 
" Kuid seda enam tunnen sinus praeguse kire lõpmatust ... See kõik oli varem . Armastuses on kõik vahendid lubatud . Kõik võimalused maailmas . Kui sa usud , et Rigvinor on ainus Tema ja Tõeline , pead sa julge olema , ega milleski kahtlema . " 
Kaua istus Eloan veel Olga kambris ja kuulas lugu vana naise armastusest , mis lõppes surma , õnnetuse ja mittemillegagi . Olga oli samuti olnud noor ja ilus . Aga ta ei kasutanud oma armastust õnne nimel . Ta oli olnud uhke ja upskas , lasi õnnel sõrmede vahelt libiseda . 
" Armastuses , Eloan , on kõik lubatud ! Kõik ! Kõik vahendid maailmas . Kasuta neid ! " 
Ka Olgal olid kunagi kõik võimalused maailmas . Ta lõpetab unustatud ja üksiku ammena Hogmondi lossis . Maailmal on tema jaoks nüüd ainult üks võimalus . 
Tavaliselt tullakse Ramadaselt soolalõhelastiga tagasi enne sügisesi torme . Sedapuhku jäid nad aga juba minekul tormi kätte ja " Caali " veetis sadama dokis parandusteks nädala rohkem kui kauplemiseks tarvis . 
Nad palusid Yarlaid , Kol-Derathi ja teisi jumalaid , et nad kogunevad pilved laiali ajaksid , sest tagasi minema nad pidid . Järgmised sügistormid on veelgi hullemad . Ramadasel ei sallita eriti võõraid , pealegi lähenes seal ohverduste aeg ning religioosne fanatism , mis saareelanikke sügise saabudes valdab , ei huvitu eriti sadamarahust ... 
Tagasiteel tuli torm läänest , oli karmim , julmem ja surmavam kui tavaliselt . See oli sedasorti torm , mis ei hooli laevameeste oskustest , vaid mängib õnnega . Kui sa haistad teda varem , jõuad purjed kokku rehvida , jõuad tema eest pakku ... Kui sul on õnne ... Neil ei olnud . 
Kui märatsevad lained juba mehi mastidest alla rebisid , kui kapten Vorstak kramplikult roolirattast kinni hoidis — ookeanipühitud tüürimehe asemel — ja karjus , et ta ei anna oma laeva merehulgustele , mõtles Rigvinor Eloanile . 
Kas nii peabki kõik lõppema ? Lihtsalt üks torm ... ja ongi kõik ? Et tuleb laine , pühib su laevalaelt ja edasi ei tule enam midagi . 
Laine tuli , pühkis ta laevalaelt aga ... edasi tuli veel midagi . 
*** 
Läänekaare tuuled tõid Berdookia randa hirmsad rajud , kuid ei sõnumeid " Caali " saatusest . Närvilised kaupmehed käisid iga päev sadamas , ootasid , lootsid . 
Keegi ootas " Caalit " veel , keegi , kes ootas , lootis ja armastas . Eloan aga ei saanud käia sadamas . Ta istus murest murtuna lossiaknal , kuni ootus kadus ja jäi ainult lootus ja armastus . Sügistormid möllavad Berdookias kaua , kuid ei too siia jääd ega lund nagu juhtuvat sel ajal põhjas . Seal kortsutavad külmad hingused sügiseste tormide raevukad lained jäistesse valgudesse . Ja Radamas jäi põhja . Veel ükski laev polnud siiani Radamasele talvituma jäänud ... 
Aga sügis tähendab Berdookia sadamale seda , et siia ei tule enam kaua ühtegi laeva . Kui " Caali " nüüdseks naasnud ei ole , ei tule ta enam kunagi , otsustasid kaupmehed , kirjutasid saabumata jäänud soolalõhe kahjude lahtrisse ning läksid kindlustusagente kiusama . Ent Eloan ei saanud Rigvinori lihtsalt maha kirjutada ega minna nõudma kahju hüvitust . 
Aga ta läks ikkagi . 
Berdookia viljakatest metsadest ja tasandikest kaugele itta jäävad Korgorathi mäed oma teravate tippude ja hirmsate kuristikega . Vähe rändurile sobivaid teid läbivad mägesid , kuid tavalised rändureid seal ei käigi . Korgorathis käivad palverändurid . Kunagi , siis kui inimesi veel maailmas ei olnud , olevat Korgorathi kõrgeimal tipul Getmannel sündinud viimase draakoni ja viimase titaani ühendusest Yarlai — tiibadega lohepeaga hiiglane , kes nägi , et maa oli liiga tühi ja lendas Igaviku Isanda juurde . Ta ütles , et pärast draakonite ja titaanide väljasuremist jääb maal nagu elu väheks . Igaviku Isand oli Yarlaiga nõus ning raius ta mitmeks tükiks . Tiivatükkidest valmistas ta linnud ; sisikonnast roomajad ja putukad ; kätest ja jalgadest mehed ning naised ; karvadest karud ja muud loomad ... no ja nii edasi . Millistest osadest täpselt midagi loodi , teavad ainult preestrid ja täielikult mitte nemadki . Puuduvate teadmiste otsimisel korraldavad nad riitusi , milliseid usuvad neid ühendavat Igaviku Isandaga . Kas nad kunagi kõik välja selgitavad ... kes seda teab ? Aga ehk siis saavad nad lõpuni kirjutada Loomise Raamatu , mis juba aastatuhandeid aina täieneb ja ikka veel pooleli on . Ühte aga usutakse kindlalt — Yarlai ohverdas ennast elu sünniks , lasi ennast tükkeks raiuda , et inimkond , loomad , putukad , kalad ja kõik ülejäänud loodud saaksid . Yarlai oli suuremeelne ja üllas , Yarlai oli ju jumal . Tal olid kõik võimalused maailmas , et ise selle valitsejaks saada , sest peale tema isa ja ema surma ei jäänud ju ühtki teist elusolendit . Tal olid kõik võimalused saada kõige isandaks aga tema ... tõi ennast ohvriks . Aga kui Igaviku Isand nägi , et elusolendid maal üksi on , saatis ta sinna veel mitu jumalat juurde . Üks neist oli Kol-Derath — merejumal . Ja siis oli veel Farlik , kes kadestas Yarlai saatust , põgenes Igaviku Isanda juurest ja hakkas tema loodudt hävitama . Igal juhul oli igas elusolendis midagi jumalikku ja Yarlailt päritut . Getmanne ja selle ümbrus oli aga pühakohaks , kuhu palverändurid ikka teel olid . 
Hogmondil ei olnud tütre rännulemineku vastu midagi — oli ju Eloanil käes lõpuks meheleminekuiga ning palverännak Getmannele — sellele viljakuse ja sünni sümboli mäetipule — oli igati kohane . Paljud neidised rändasid sinna enne abielusängi minekut , palvetasid Yarlai ja Igaviku Isanda poole , lootes endast leida ja anda samapalju elu kui Yarlai kunagi . 
Palverännak Getmannele oli komme , traditsioon ja Hogmond ei keeldunud . 
Aga Eloan ei läinud hoopiski Korgorathi mägedesse Getmanne tippu . 
Sadakond aastat tagasi oli Guulid kibedas vaenus Bulattidega . Guul ja Bulat olid ju vennad , mõlemad legendaarse Ishaili pojapojad . Aga troonile tahtsid mõlemad . Guul oli vanem , aga Bulat rohkem kiindunud maagiasse . Kõik Berdookia võlurid asusid Bulati võitlusesse . Aga olid olnud kibedad põuaastad ning rahvas ei sallinud eriti käpardlikke võlureid . Ja viimastel ei lastud selgitada , et võlukunst just alati vihma ei suuda manada , midagi peab jääma ka jumalatele ... Aga võlureid ei kuulatud ning Bulat sai tugevalt lüüa . Pärast seda kihutati kõik võlurid Berdookiast minema ja maagiakunst keelati ära . Selgus , et riik elas ilma maagiata kah päris hästi . 
Aga ikkagi jäid rahvasuhu legendid , et kusagil kaugel üle Korgorathi mägede , seal kus elavad kentaurid ja muud veidrad olendid , keda preestrid kuidagi ei suutnud Loomise Raamatusse kirjutada , et seal on võlurid veel elus ning oma maagiakunsti edasi arendanud . 
Võlurid olid keelatud , aga neist räägiti . Salaja , vaikselt , aga räägiti . Võlurid ei pidavat miskiks Yarlaid , tema ohverdust ega preestrite püüdlusi . 
Eloan ei julenud kellelegi sõna poetada oma reisi tegelikust eesmärgist . Ta võttis kaasa oma neitsiorja ja kaks eunuhhist vahisõdurit . Kui Getmanne tipp paistma hakkas , jättis ta nad ootama , sest palverännakule mindi üksi . 
Üksik tütarlaps ületamas Korgorathi , minemas maale , millest puudusid kaardid , rändamas maagide juurde ... Eluohtlik teekond ? Muidugi ! 
Aga ta jõudis kohale . 
Kentaur Drihtogonis — vana ja heasüdamlik hulkur , nagu ta oli — leidis tüdruku poolkülmununa mäekurust ja viis ta võlur Stanovoldi juurde . 
" Khaanitütar , mõelda vaid , " kuulis Eloan kentauri omaette pomisemas , kui nad võluri aasadele ratsutasid . " Terve maailm on tema ees valla , kõik võimalused ... Aga tema ronib siia Stanovoldi juurde ja mingi meremehe pärast . No on alles ajad ... " 
Rigvinor ärkas , õigemini toibus minestusest . Ta ei mäletanud midagi , kuidagi rääkisid tema külmunud ihuliikmed talle millestki külmast , märjast ja libedast . 
Aga ta oli elus , ta lebas kividel ja kuulis laulu . 
Laulu , mis ei kõlanud üheski Rigvinorile tuntud harmoonias , ei olnudki nagu ainult laul ... aga ometi oli see laul . 
Merineitsi lamas selili rannakividel , käed pea all , soomustega kaetud kokkukasvanud jäsemed merevette lükatud ja laulis . 
Mõne päeva möödudes sai Rigvinor aru , et merineitsi nimi oli Lhulahantlekinlekhlustina ; et laul oligi tema keel ; et nad asuvad üksikul kaljurahnul keset ookeani millelt niipea ta ei pääse ja et toores kala maitseb päris hästi . 
" Caali " oli uppunud ja ainult Rigvinori oli Lhu ( nii hakkas mees merineitsit kutsuma ) päästnud . Oli päästnud , kuna oli Rigvinori ammu armunud , lootusetult ja jäägitult . Oli teda alati mööda merd jälitanud ja jälginud , lootnud ja oodanud . Loomulikult oli Lhu ka jälginud kõike , mida nad Eloaniga teinud olid . 
Ta oli hakanud Lhu laulu mõistma , see polnudki nii raske , kui arvata võis . Ta rääkis Lhuga , mõistmata , kuidas tüdruk temast aru sai , aga kuidagi ta sai . 
" Miks sa mind siia tõid , Lhu ? " 
" Aga kuhu siis ? Sa vee all sured . " 
" Maale — seal on minu kodu . Ma ei saa siin elada ... sinuga . " 
" Aga mina kuival elada ei saa . Aga sinuga olla tahan . Nii nagu sina Eloaniga maal . " 
" Vaata , Lhu . Ma olen sulle muidugi väga tänulik , et sa mu päästsid . Või ... seda on raske sõnades öelda ... Sa päästsid mu elu ... Kui mitte sina , oleks ma uppunud . Ja ma olen sulle tänuvõlglane . Ükskõik , mida sa palud , ma teen . Aga siin rahnul ma suren . Aeglaselt suren igatsusse , külma , janusse ja kunagi nälga , sest toorest kala ei saa igavesti süüa . Ja ma ei saa sinuga nii nagu Eloaniga ... mida sa ilmselt pealt nägid ... " 
Aga tegelikult ei olnud Rigvinor selles väga kindel . Lhu jalad oli kasvanud soomustatud kalasabasse , kuid ülevalt oli ta nagu harilik naine . Ja väga ilus naine . Ning kalasaba ei hakanudki tegelikult väga puusadest , pigem pisut pealtpoolt põlvi ... Kui päike välja tuli ja Lhu rohekas nahk kiirtevihus sillerdas , kui ta saladusliku näo mehe poole pööras ja oma kummaliskaunis keeles talle laulis , kui ta graatislises poosis lebas kividel ja lainetes siugles ... pööras Rigvinor tihti oma pilgu ära ja üritas maha suruda veidrat rauget ja tuttavat tunnet . Magus ja kutsuv on vastata armastusele , näidata oma tänutunnet ja rahuldada eneseuhkust . Nii lihtne , kerge ja mõnus on vastata armastusele ... 
Ühel päeval veeretas Lhu lainetest kaks vaati . Ühes oli soolalõhe ja teises vesi . Mõlemad vaadid olid " Caalilt " . 
" Lhu , see ei aita . Ma ei saa siia jääda . Kas sa ei saaks mind viia maale ? " 
" Jooksed minema rannalt . Kaugele ja kiiresti , ei vaata enam mere poole , ei mäleta Lhulahantlekinlekhlustinat , lähed Elonaiga . Sa ei usu minu armastust . " See kõlas kui kaunis aaria . 
" Ma mäletan sind alati , Lhu ! Ja ma usun sinu armastust . Aga armastusele ei saa vägisi sundida . Sa tahad mind oma vangiks teha . " 
" Armastuses kõik lubatud on , " lõõritas merineitsi nukralt . " Kõik vahendid maailmas . Ainult üks kord tuleb armastus ja seda tuleb hoida . " 
" Sa võid hoida oma armastust , kuid sa ei tohi mind vangis pidada ! Kui sa viid mind maale , ma luban , et tulen sinuga kohtuma ... sinuga rääkima . Tulen alati , niikaua kui sa soovid seda . " 
" Ei ainult rääkida ma taha , armastada tahan sinuga ka . " 
No ja seal nad siis jälle olid ! 
Kuid iga päevaga jäi Rigvinor üha nõrgemaks ja teadis , et kaua ta siin kaljurahnul enam vastu pidada ei saa . 
" Ma suren , Lhu . Ma suren varsti , kui sa mind maale ei vii . " 
" Siis armasta mind ! " 
" Kas sa siis viid mind maale ? " 
" Ja igatsema jään sind alati ja sina ka mu armastust nautima tuled veel kaua ja kaua . " 
Selles Lhu väite teises pooles polnud Rigvinor nii kindel , aga elu eest võideldes on kõik vahendid lubatud . Elu antakse sulle ainult üks kord ja selle säilitamiseks on iga võimaluse kasutamine kohuseks . 
" Lhu ! " 
Ta sirutas merineistile käed ja tüdruk rullus nende tugevasse haardesse . Kui Rigvinor Lhu niisket keha silitas , siis tüdruk laulis ja nuttis ühekorraga . Rigvinor ei saanudki aru , kas ta merineisti rindu suudlevad huuled olid soolased mereveest või pisaratest . 
Stanovold ütles : " Preestrid olid Guuli poolel ja võlurid Bulati poolel . Ühed pidid jääma , teised surema . Kaks oli liiga palju . Meie kasutasime Bulatti , preestrid Guuli . Ise poleks need tossikesed teinetesie vastu kätt ealeski tõstnud ... Ja sõda sai vältimatuks . Aga nagu sa isegi tead , on mõnikord kõik vahendid lubatud . Kui usud ; kui tead , et endaks ja enda vastu ausaks saad jääda ainult nõnda , tuleb kasutada kõiki võimalusi maailmas . Meie kaotasime . " 
Eloan lebas karunahkades sängil ja vaatas võluri hüti aknast rohumaadele , kus hulkusid kentaurikarjad . Ligi nädala oli ta palavikus soninud , enne kui Stanovoldi rohud ja joogid ta elule tagasi tõid . 
" Mulle pole seda kunagi niimoodi õpetatud , " ütles ta . " Kas siis teie olite head ja nemad pahad ? " 
" Sulle ilmselt räägiti , et meie olime pahad ? " muigas Stanovold . " Tjah , ehk on neil õiguski . Ega me väga head ei olnud . Igatahses löödi meid pihuks ja põrmuks , paljud said hukka , paljud tarkused läksid kaotsi . Preestrid leidsid , et võlurid on mingid väärmutandid , kes pole sündinud Yarlai ihust . Nende ainsaks mureks oli Loomise Raamatu valmiskirjutamine , klassifitseerimine , süstematiseerimine . Seda raamatut alustati ju väga ammu ja selles polnud sõnagi , et mõned Yarlai tükkidest loodud olendid vallanuks sellist võimu ja väge nagu meie . Me olime midagi muud ja valet , Farlikilt ilmselt ja meist tuli lahti saada . Meid ei huvitanud , kes ja kuidas praeguse elu maailma lõi , meid ei huvitanud mitte selle elu alge päritolu , vaid selle saladuste mõistmine . " 
" Kas see pole üks ja sama ? " 
" Kas Yarlai oli või mitte — sel pole meie jaoks mingit tähendust . Ma võin ennast muuta kentauriks , kui soovin . Loomise Raamatus pole aga kentauridest ega sellest , et üks olend ennast teiseks võib muuta , sõnagi . Järelikult pole meie Yarlaist ... " 
" Aga kas siis Yarlai oli või mitte ? " 
" Kes seda teab ? On's see üldse oluline ? Preestrid leidsid , et Yarlaile tuleb pidevalt tänulik olla , näidata oma alandust ja hardameelsust . Nad sirgeldasid oma Raamatusse , et esimesed Suurkhaanid tulid otse Yarlai ihust ja sestap peavad preestrid koos khaanidega alati valitsema , palvetama ja tänama . Nad tahtisd võimu ! Meie tahtsime muidugi ka . Ja ilma igasuguse Yarlai kultuseta ! " 
" Aga kus siis teie võimed ja võlukunst pärit on , kui mitte Yarlailt ? " 
" Aga me ei tea ju ! On ja kõik ! On võlukunst siit maailmast või mõnest teisest , on ta Yarlailt , Farlikilt või kelleltki muult ? Kust meie teame ? Tähtis on see , mida me suudame . Kui on antud võimed , tuleb neid kasutada . " 
" Ja milleks te neid kasutate ? " 
" Noh , praegu me taastame vanu kunste . Kunagi , kui tuleb aeg , siis ... " 
Stanovold ei öelnud , mis tuleb siis , kuid Eloan võis aimata . 
" Ja sa ei karda seda kõike mulle rääkida ? " 
" Tead , meie juures ei käi eriti inimesi ... Lobiseda ja vanu aegu meelde tuletada on alati meeldiv . Pealegi ei räägi sa sellest kellelegi . " 
Stanovold oli vana , kuid mitte nii vana , et Guuli ja Bulati sõda mäletada . Kui Eloan seda küsis , siis võlur ainult naeris paljutähendsulikult . 
" Kui ma võin end kentauriks moondada , siis ... ? " 
Nojah , siis ta võis ju ennast kelleks tahes moondada . 
" Me elame kauem kui harilikud inimesed . Ja preestrid teavad seda . Seepärast ei peagi nad meid Yarlaist pärit inimesteks . " 
" Kas sa saad mind aidata , Stanovold ? " küsis Eloan lõpuks . " Sa tead , miks ma tulin . Ja kui sa mind aitad ... Ma võin kunagi ... " ja samas ta vakatas ning hammustas huulde . 
" Suurkhaani naiseks saada , tahtsid sa öelda ? Ja siis võlureid tänutäheks aidata ? Aga sinu meremees ? " 
" Ma ei mõelnud seda nii ... " kogeles ta punastades . " Ma tahan Rigvinoriga abielluda . " 
" Sa ei pea häbenema . Üle saja aasta pole ma näinud kedagi Berdookiast , kes oleks tulnud siia paluma . Sinu usaldus ja lootus on mulle piisavaks tänuks . Ma ei taha sinult midagi . Aga mida sa minult tahad ? " 
Eloan ohkas . Miks ta oli tulnud ? Millele ta lootis ? Kas Rigvinor oli veel elus ? 
" On , " ütles Stanovold . 
" Ma tahan olla temaga , " ütles ta siis . " Nüüd ja igavesti . " 
*** 
Kui Stanovold kentauri veristas , pigistas Eloan silmad ja kõrvad tugevasti kinni . Ta teadis , et nende olendite karjad elavad võlurite rohumaadel ainult selleks , et oma isandatele ohverduseks verd pakkuda . Eloan ei huvitanud , kellele ja milleks kentaure ohverdati . Ju siis nii pidi olema . 
Ta ei näinud , mida Stanovold verega tegi . Eloani silmi kattis tihe villarätt . Ta kuulis võlurit mingis keeles rääkivat , ta tundis tervaid ja ebameeldivaid lõhnu , kui Stanovold midagi kentauri verega keevasse patta poetas . Siis hakkas ta teadvus vaikselt kuhugi hääbuma . Stanovoldi karjamaja jäi maha , ta kuulis kohinat , mere kohinat , lainete laksumist vastu kivisid , laulu , tundis soolakat veelõhna . Ja korraga ta teadis , et Rigvinor oli elus ja päris lähedal . Väga lähedal ... 
" Eloan ? " sositas Rigvinor . " Eloan ... " Aga Lhu kahkjad huuled ei vastanud , vaid suudlesid ta nägu . Merineitsi kalasaba peksis ekstaasis tugevalt vastu vett , pritsmed lendasid Rigvinori seljale . Oma jalgade vahel tundis mees , kuidas soomused ta nahka kraapisid , peaaegu veristasid seda . Lhu sile ja karvadeta ihu vastas iharuses iga ta liigutusele , täpselt nii nagu Eloan seda oli teinud . Küüned tungisid ta selga . Täpselt nii ... nagu Eloan ... 
" Eloan ? " 
" Rigvinor ? " karjatas Eloan ja viskles karunahast vaipadel Stanovoldi hütis . Poolteadvusetus seisundis tundis ta mehe keha lõhna , tundis tema käsi enda ümber , tundis teda enda sees . Hoomamata , et oli endalt kõik riided seljast rebinud , lõdvestus ta keha jumalikus naudingus ning ta pisaratega segunenud rõõmukarjatused sumbusid huultel naerusuiseks oigamiseks . 
" Rig ... Mu kallis Rigvinor ... " 
Stanovold vaatas Eloani ekstaasi kurjakuulutava muigega pealt . 
Nad ei jõudnud rannani . 
Torm tuli ootamatult ja äkki , otsekui Kol-Derathi vihahoog . 
Rigvinori käed klammerdusid Lhu keha ümber , hoidisd tema rindade alt kinni , suu sosistas kõrva ergutussõnu , kuid torm oli liiga tugev . Sellise lainetusega ujus Lhu tavaliselt vee all , kust veepinna möllamine võis paista nagu tormipilvede raevutsemine taevalael . Lained pillutasid neid vahus ühelt harjalt teisele , Rigvinori hingamisteed täitusid veega ja viimane , mida ta mäletas , oli merineisti juuste hõrk aroom . 
Lhulahantlekinlekhlustina ei pidanud Rigvinori haaret esiteks selleks , mis see tegelikult oli . 
Koolnukrambiks . 
Kui torm vaibus ja ta lõpuks aru sai , et ta rindu kogu aeg nii erutavalt pitsitanud sõrmed kuuluvad surnule , rebestas raugeva tormituule vilinat kurb , meeleheitlik ja valus ulgumine . Lhu eleegia kõlas üle mere , põrkus vastu Berdookia rannakaljusid ega vaibunud enne hommikut . 
*** 
Et kalurid rannalt uppunud Rigvinori surnukeha leidsid , kuulis Eloan alles siis , kui ta oli oma retkelt tagasi jõudnud . Ta ei uskunud seda oma meeleheites . Rigvinor oli ju elus , veel hiljuti oli ta elus olnud , ta oli seda tundnud ... ja veel kuidas tundnud ... 
Aga kui ta Olgale ütles , kus oli käinud ja mida läbi elanud , põrkus naine oma kasutütrest võpatades eemale . 
" Võlurid , " pomises ta hirmunult . " Kuidas sa julgesid ? Kuidas sa võisid ? " 
" Ma pidin teadma , " nuttis Eloan . 
Olga tegi kolme üksteise vastu surutud sõrmega õhku viisnurgamärgi , mis pidi kaitsma kurjade vaimude ja võlurite eest . 
" Sa oled neetud , " kuulutas naine siis . " Ja ära oled sa neednud ka Rigvinori mälestuse . Tema hing ei lenda enam tagasi Igaviku Isanda juurde ega ühine Yarlaiga . " 
Kõigi surnute hinged lendavad peale surma Igaviku Isanda juurde , ühinevad seal oma loojasse , et leida igavene rahu . See on ainus ja lõplik tänu , mida surelik saab oma loojale pakkuda , et nii lunastada tema ohverdus . Iga naasemata hing võtab tükikese Yarlaist ja läheb Farlikile . Kui saabub Lõpp peab , Yarlai Farlikile vastu astuma ... 
" Rigvinor oli elus , ma olin temaga . Ja ma olen selle eest Stanovoldile tänulik . Sest tema andis mulle viimase võimaluse . " 
" Ta andis sulle võimaluse teenida Farlikki , " hüüatas Olga allasurutud häälel . " See nurjatu kasutas sinu kallal musta maagiat , et teie hinged oma Isandale pakkuda . " 
Eloan tõusis julgelt püsti ja võttis Olga vanadusest kortsulised põsed oma pihkude vahele . 
" Ma ei tea , mida võlur tegi . Võibolla ta teadis , et Rigvinor sureb varsti . Me ei rääkinud sellest , ma pidin tagasi kiirustama . Aga ta andis mulle võimaluse nautida viimast korda Rigvinori armastust . Ja kui see oligi must maagia , siis ma ütlen , et see maagia on kauneim maailmas . Ma kasutasin kõiki oma võimalusi . Nagu sa nõudsid . " 
Olga ägas . 
" Sa rumal tüdruk ... Armastuse nimel tohib kasutada ainult armastust , oma armastust , ei midagi muud . Sul olid kõik võimalused maailmas , sest armastus annab sulle kõik võimalused . " 
" Ja ma kasutasin neid ! " 
" Ei ! Sa kasutasid võõra maailma võimalusi ... Kurjuse Jõude . Kellelgi pole õigust kasutada oma huvides teispoolsuse jõude ! " 
" Ma pikendasin meie armastust . Ma pikendasin oma elu ühe õnneliku hetke võrra . Ja keegi ei saa mind hukka mõista . " 
" Sa oled neetud . " 
" Ma pole neetud . Ma olen õnnistatud . " 
Ja ta teadis seda . 
Maal surnud meremeeste surnuaed asus linnast kahe versta kaugusel aiaga piiratud tehismuulil , mida ümbritsesid suured rannakivid . Eloan läks oma armastatu hauale hilja õhtul ja üksi , nagu oli läinud temaga kohtuma liivasele rannaribale . Kalmistuväravalt hakkas ta kõrvu kaunis ja igatsev laul keeles , mida ta kunagi varem kuulnud polnud . Kui ta Rigvinori hauale lähenes , nägi ta , et seal oli veel keegi . 
Ta tundis ta ära . Roheliste juustega naisenägu merest . Merineitsi . 
Lhulahantlekinlekhlustina põrnitses oma võistlejat kurjade ja hämaruses kiirgavate silmadega . Ta lebas haual ja oli end üle kivide vinnates veriseks kriimustanud . Kui Eloan veel ühe sammu haua suunas tegi , hakkas ta tigedalt sisisema . 
Alguses Eloan ei mõistnud , kuid siis talle meelestus see soolase õhu lõhn , lainete laksumine , laul — seesama laul — siis , kui tema ja Rigvinor olid viimati ... 
Ta sai aru , kuid ei suutnud seda uskuda . 
Merineitsi vaikis äkki , puuris oma võikad silmad Eloanile , tema sisse ja tardus ... 
" Ta on minu , sa varastasid tema minult ! " kuulis Eloan võigast laulu . 
Mille ma varastasin , ma olen teda kogu aeg armastanud . Kas armastust saab varastada ? Hoopis sina oled varas ! Varas ja väljapressija ... 
Aga enne , kui mõtted tema huultel sõnadeks vormusid , enne , kui ta jõudis haarata maast kivi , et seda merielajat visata ... jõudsid merineisti sõnad tema teadvusesse . Ja ta mõistis kõike . 
Eloan ei öelnudki nii merineitsile ühtegi sõna . Ja nad põrnitsesid kaua üksteist õhtuhämaruses , kuni Lhulahantlekinlekhlustina pöördus ja üle kivide roomama hakkas . 
Eloan aitas ta vette . 
*** 
Kui Hogmond oma tütrest uudiseid kuulis , oli ta alguses maruvihane . Siis — olles ära kuulanud ülempreester Neglai Gu — ta rahunes ja tundis end isegi uhkena . Mõelda vaid — olla Yarlai pühast vaimust eostatud tütre isaks . Seegi avaks talle Suurkhaani juures palju võimalusi . Kas just kõik maailmas , aga ikkagi üsna palju . Preestrid rääkisid Hogmondile , et tüdruk , kes on käinud Getmanne tipus ja seal ... Yarlai poolt välja valitud ... on õnnistuseks kogu maailmale . Ja khaani pojapojast saab kindlasti kunagi Berdookia preestrite valitseja . Tema , kes oma jumaliku ühenduse tõttu lõpetab Loomise Raamatu . 
*** 
Aga Eloani poeg ei lõpetanud Loomise Raamatut . 
Ja Eloan ei näinud oma poega kunagi . 
Olga oli see , kes armastusest ja kaastundest sureva kasutütretütre vastu kalasabaga imiku lossiaknast merre uhas ning hoolitses , et preestrid sellest kunagi teada ei saaks . 
Ka merirahvast polnud Loomise Raamatus . 
Olga ei saanud kunagi teada , et lossi akna all ootav Lhu oma ja samas nii võõra pojaga kaugustesse ujus . 
Olga ega keegi teine saanud kunagi teada , kes olid tegelikult need hääled , kes öösiti meremeeste kalmistul kurvahäälselt laulsid . 
Kui murest murtud Hogmond Olgaga oma pühakuks kuulutatud tütrest Eloanist juttu tegi , vastas naine : 
" Tal olid kõik võimalused maailmas oma armastusega toime tulla . Aga ta valis vale tee . " 
" Millise armastusega ? " 
" Selle ühe ja ainsaga , mis tal oli . " 
Aga nad mõistsid selle all erinevaid asju . 
