Sindbadi üheksas reis 
Indrek Hargla 



Kiidetud olgu Allah , kõige armulisem ja kaastundlikum ! Nii alustan ma , sõbrad , jutustust oma üheksandast merereisist , et taaskord anda teie otsustada , kas on mul õigus nüüd oma päevi külluses veeta või peaksin jagama rikkuse vaestele ja anduma palvetele , kasinusele ja karmusele . Olen teile rääkinud , kuidas nooruses lõin läbi oma isalt päritud rikkuse ja seejärel siirdusin kaupmehena meredele , kus loendamatuid ohte trotsides õnn mulle lõpuks naeratas , et võisin osta tagasi selle maja ja puhata . Nüüdki alustan ma jutustust sellest , kuidas Bagdadi kaliifi Harun Al- Rašidi — andku Allah talle palju elupäevi — vesiir , keda teie mäletate pakikandja Hindbadina , ühel päeval , pärast minu kaheksandat reisi , millel leidsin elu suurima armastuse , et nüüd võin öelda — igatsus ja kättesaamatus on armastuse tõeline nimi , minu juurde tuli ja palus mul kaliifi enese ülla palge ette ilmuda . 
Küllap teate , et mu kaheksandalt reisilt toodud õpetuste järgi oli kaliif lasknud ehitada uut moodi laevastiku . Nende kaugelt põhjast meie meredele eksinud õnnetute hingede teadmised seilamiskunstist olid nii vägevad , et Basras asuv laevastik võimuses ja uhkuses kõik teised kaugele maha jätab ja Araabia meri talle kitsaks jääb . Meie kookospuust laevade asemele oleme ehitanud pikemad alused , Siidonist raiutud seedrist , mis merel paremini tormide vastu seisavad ja kiiremini pikki vahemaid ületavad . Sellised olid kaugelt põhjast tulnud meeste laevad ja sellistega purjetavad nad ka mööda Itili jõge alla , üle mere Damghani sadamasse kauplema . 
Ma läksin Ümarpaleesse , kõige jumalakartlikuma ja ausama valitseja juurde , ta pakkus mulle hõrku jasmiiniteed , mesimagusaid datleid , päris minu ja mu naiste elukäigu järele ning ütles : " Ma märkan , Sindbad , et igavus su silmad tuhmiks teeb ja tüütus paneb sind enneaegselt vananema . " 
" Oo aulik kaliif , " vastasin , " mitte igavus pole see , vaid igatsus naise järele , kes maailma enda poolt minule määratud sama kindlalt , nagu ka igavene keeld teda oma abikaasaks teha . " 
" Siis peaksid sa muremõtted peast heitma ja jälle kaugete maade , seikluste ja kuulsuse poole vaatama ? " 
" Ei kunagi pole ma selliseid asju eesmärgiks seadnud , mind on tagant tõuganud vaid soov väärida oma isa nime ning pärandada oma poegadele varandus , mille nooruses läbi lõin . " 
" Siiski , Sindbad , " lausus kaliif lõbusalt , " pole minu riigis sinust targemat kaupmeest ega meresõitjat . Ja kui kellelgi on au esindada mind ja kõiki meie meresõitjaid , siis oled see sina — suurim ja kuulsaim kõigist meestest , kes laevadega Bagdadile vägevust toonud . " 
Nüüd teadsin ma juba , et kaliifi tahte järgi ootab mind taas ees reis keelduda sellest ma ei saa . On tõsi , et seiklusi ja kuulsust pole ma kunagi otsinud , vaid ainult rikkust ja rahulikku vanaduspõlve , kuid hädaohud on ise minu juurde tulnud ning Allah ja õnn on mind seni aidanud . Kaliif kutsus ustava vesiiri El Hazlili , kes Ümarpalees on kutsutud hoolitsema kaunite kunstide ja teaduse eest , ja laotas minu ette laiali kaardi ning sõnas kavalalt : " Sedapuhku , Sindbad , ei saada me sind võitlema korsaaridega , vaid tõesti ülesandele , mis kinnitab sinu seisust kaliifi väljavalitute seas . " 
" Sinust saab minu admiral , Sindbad , " lisas kaliif ja ma kummardasin , alandlikult , nagu teeks igaüks , kellele Prohveti — rahu olgu temaga — enda onu al-Abbassi järeltulija sellist au osutab . 
" Kui palju tead sa Egiptist ? " küsis El Hazlil . 
" Minu reisid pole mind sellele imede maale viinud , " vastasin , " kuid tean niipaljut , et umbes kakssada aastat tagasi Amr Bin Al Aas selle maa roomlaste käest vallutas ja sellest ajast peale Prohveti nimi seal püha on . " 
" Seal elavad isekad inimesed , " märkis kaliif , " kes algul Madinah'i kalifaadi võimu all olid , seejärel nende jumalasalgajate Ommayadide dünastia alamad ja praegu veel minule kuulekad , ehkki riukaliku Abd Al-Aziz Bin Marwani vaim nende kohal lehvib ja nad minu võimust sõltumatult tahavad elada . Siiski on Egipti praegune valitseja Al-Hussein Ibn Gamil mulle kuulekas ja teoks teinud meie kõige suurema käsu ja soovi . " 
" Vaata , " sõnas El Hazlil ja osutas sõrmega kaardil kohale , milles tundsin ära kuulsa Jedda sadama enne Makkah'i linna . " Punane meri . Aegade algusest on sellel laevatatud ja kaupu veetud , rikkusest pungil linnad ja riigid on selle mere ääres asetsenud — Qataban , Hadhramaut , Ma'an , Axum Etioopias ja kuulus Petra Nabataea maal . Sellest ajast kui meie laevad üle mere Indiasse käivad , on nende riikide hiilgus küll vähenenud , ent kaliifi tahtmine on seda muuta . Kas sa oled kuulnud linnast As-Suways ? " 
Ma polnud sellisest linnast midagi kuulnud . 
" See jääb siia , " näitas El Hazlil kohale kaardil , loodes Nabataeast , üle Siinai poolsaare . " Sellest saab sinu reisi esimene sihtpunkt . Juba Pärsia vallutaja Dareios alustas siit kanali kaevamist järvede poole põhjas , et edaspidi ühendada see Niilusega ja sel kombel jõuda laevadega merele , mida kutsutakse Vahemereks . " 
" Kreeklaste merele ! " märkisin ma . 
" Dareios teadis , millise eelise annab nende vastu võitlemine , kui laevad saavad vabalt kreeklaste linnade alla tulla . Ilmselt juba tuhandeid aastaid varem olid Egipti kuningad seal kanalit kaevanud , keegi vaarao Necho näiteks . Kuid Dareios ei lõpetanud kanalit , kuna kartis , et Punase mere veetase on kõrgem Vahemere omast ja läbimurdel uputab vesi Niiluse delta . Alles Ptolemai söandas kanali lõpetada ja vanade käsikirjade järgi oli see hiilgav . Ookeanilaevad said sealt läbi sõita ning vanad Egipti valitsejad reisisid mööda kanalit juba kuussada aastat enne Prohveti sündi . Ning kuulus Amr Bin Al Aas kaevas kanali taas lahti , kuid hiljem jäi see jälle soiku , kuna see liigpalju tööd ja inimesi nõudis . Kõige hiilgavama valitseja , minu isanda Al-Rašidi ajal on kanal taaskord lahti kaevatud , et meie uus laevastik — mis ei sündinud mitte ilma sinu abita , Sindbad — saaks läbi selle otse kreeklaste juurde purjetada . " 
" Hämmastav , " hüüatasin mina . 
" Seda , loodan ma , " ütles kaliif , " arvavad ka kreeklased , kelle eest on töid hoolikalt saladuses hoitud . " 
" Sa tead , Sindbad , " jätkas El Hazlil , " et sellest ajast , kui Prohvetist — rahu olgu temaga — pärinev sugu on võimul ja reeturlike Ommayadidega on lõpp tehtud , on kalifaadil aeg enda sisse pöörata ja järele mõelda , kuidas hiiglaslikke valdusi , mille meie isad vallutanud , paremini ja targemini valitseda . Me peame mõistma paremini Allahi sõna , Qurani , ja jõudma arusaamisele , mida tahtis Allah öelda meile ja meie vaenlastele . Millisena tahame me näha õigeusklike maid homme ja millistena suhteid oma praeguste naabritega ? " 
" Juba praegu on raske , " ohkas Harun Al-Rašid , " kõiki meie valdusi Bagdadist valitseda . Ma näen , et kohalikud emiirid tahavad lahku lüüa ... Ja Allahi nimel , ma ei saa neid hukka mõista . Kui sa võtad kätte Qurani , loed seda , on Allah kogu aeg sinuga , sinus ja sinu ümber . Allumine tema sõnale teeb meid tugevaks , temaga mõistame me maailma ja ennast . Kuid mis on Bagdad Allahi vägevuse kõrval ; mida tähendab Bagdad Maroko emiirile , kui ta pole siin iial käinud ? Prohvet oli Allahi sõnumitooja ; minu esiisad aitasid sõnumit edasi levitada , õigluse ja õitsvuse sõnumit . Mina näen , et Allahi sõna on nüüd jõudnud selle vajajateni ja nüüd peame selles paremini selgusele jõudma , tungima kogu sügavuseni ja mõistma igat kui silpi . Bagdad ei ole seal , kus Maroko , kuid seal on Quran , mis on õigeusklikule paremaks toeks kui kaliif . " 
" Need on targa valitseja sõnad , " kummardasin mina . " Siiski on Bagdad kogu maailma pärl , sinu esiisad ehitasid selle tühja koha peale , kuivendasid sood , ehitasid müürid ja niisutuskanalid , panid aluse lossidele ja templitele . Nüüd elab siin üle miljoni inimese , kaupu ja rikkust voolab üle maailma . Süüdistagu need end ise , kes ei mõista Bagdadi suuruse ees alandlikud olla ! " 
" Meie võimsust , vastutulelikkust ja üllameelsust lähedki sina , Sindbad , koos El Hazliliga kreeklastele näitama , " sõnas Harun Al-Rašid muiates . " Nende eelmised valitsejad olid Allahi suhtes leebemad kui praegune , keegi naine Eirinh . Räägitakse , et ta lasi oma pojal , seadusjärgsel imperaatoril , silmad välja torgata ja ta tappa , et ise valitseda . Eirinh lubas taas kummardada puuslikke ; Eirinhil on suured sõjaväed , kuid ta ei oska neid kasutada ; Eirinh tahab saada jälle terve Rumi valitsejannaks ... kuuldusi on palju , ent ma ei tea tõde . Too see mulle ! Mis oleks parem kui näidata neile meie jõudu ning ühtlasi panna käima oma laevad Konstantinoopolist Indiani ? ! Sina , Sindbad , juhid meie laevastikku saadikutega , mis täpselt seitsme päeva pärast Basrast teele asub . " 
" Kiidetud olgu Allah , " ütles El Hazlil . " Sinu üheksas merereis saab olema puhkus ja pidu . Ei mingeid meremadusid , vaid rikkalikud pidustused Konstantinoopolis . " 
Ma naasesin Ümarpaleest oma majja ja läksin otsemaid oma esimese naise Fatima juurde , et talle neid sõnumeid teatada . Minu ära kuulanud , puhkes Fatima kibedasti nutma ja kostis : " Oo , Sindbad , mu armas mees ja käskija ! Täna öösel nägin ma kohutavat unenägu . Tulisulgedes džinn lendas üle taeva , pritsides surmavaid leeke . Kõik linnad ja lossid põlesid tuhaks tema raevu ees . Ainult üks naine taipas džinni nähes varju minna ja tema jäi ellu , sest ülejäänud kõik kogunesid taevast laskuvat hiiglast imetlema ja olid kui hämmingust löödud . Kui naine keldrist välja tuli ning hävingut ja oma tapetud lähedasi nägi , halas ta : 
Ei sina mu taevad ei iial nii sulnilt ei lenda seal linnud , ei lange sealt vihma vaid surma ja hävingut langeb ta võlvilt ei avarust temalt , vaid varju ma ihkan 
" Häbi olgu sul , naine , " hüüdsin mina , " et sa liiga palju muinasjutuvestjate loba kuulad ja tahad takistada oma meest minema retkele , mis kaliifile endale suurt au ja hiilgust toob ! " Kuid halva eelaimus jäi mulle südamesse ja tegi meele mõruks , kui ma oma teise naise Zulfija juurde läksin . Ta jooksis mulle kambri uksel vastu , nägu pisarais , ning hüüdis : " Sindbad , mu kallis mees ! Kuula , ma tahan sind hoiatada hirmsa ohu eest . Just praegu ärkasin ma kohutavast unest . Nägin , et tõusis keeristorm ja maa värises . Nägin jasmiinipõõsast , sinu lemmikut , mis tormi ja värina käes varises , kuni hirmus tuulehoog ta maast juurtega välja rebis . Põõsas lendas läbi tormi , kuni kukkus sügavasse kiviprakku . 
Juured rebind lahti tuulehoog maru meelevallas abitult sa peksled kodu läinud — kuhu sind ta toob ? veel kaua veeta kivimail sa eksled ? " 
Ma käskisin Zulfijal mitte kuulutada häda ja õnnetust oma mehele , kes kaliifi enda käsul rändama suundub , jätsin teise naisega hüvasti ning läksin kolmanda naise , oma lemmiku , noore armeenlanna Banhassiri juurde . 
" Kas ka sina , mu armsaim naine , tahad mind keelitada mitte minemast üheksandale merereisile ? " küsisin , kui olin talle rääkinud ees ootavast retkest . " Kas ka sina oled näinud kohutavat ennet unes ? " 
" Oo , mu mees , " sõnas Banhassir malbelt . " Kes olen mina , et öelda kas ja kuhu pead sa minema ? Kes olen mina , et keelitada sind mitte kuulama kaliifi sõna ? Sina oled mu käskija ja armas mees , ja kõik , mida sa õigeks pead , peab ka sündima . Mine ja tea , et Bagdadis ootab sind alati armastav naine , kelle palged on küll pisarais , kuid mitte murest ega hirmust , vaid igatsusest ja ootusest . Olgu mu armastus sulle tähiseks teel , mis sind ohtudest hoiab ja tervena koju tagasi toob ! 
Ma olen su naine ja majakas eemal mis kirka leegina põleb nii palaval päeval kui ööl sa oled mu armsam ja kõik , mida teed sa mind aidaku muuta sind minule kallimaks veel " 
" Just seda oleksin ma tahtnud kuulda ka teiste naiste suust ! " hüüatasin mina , embasin Banhassiri ja veetsin selle öö tema juures . Hilisööl äratas mind kisa värava juurest . Ma vaatasin aknast välja ja nägin ustavat teenrit Ahmedi kellegagi valjult sõnelemas . Ma küsisin , mis selle varase äratuse on põhjustanud . 
" Keegi kaltsudes hulgus palub varjupaika jälitajate eest , kes teda röövida tahavad ! " hüüdis Ahmed . 
" Siis laske ta ometi sisse ! " käskisin mina ja läksin vaatama , kes on need röövlid , kes julgevad kaunis Bagdadis inimesi kimbutada . Röövleid polnud kuskil silmapiiril , küll aga vedeles värava ees maas haavatud , hingeldav noormees , kes kramplikult mingit pampu kaenla alla surus . 
" Kes sa oled ja mis sinuga juhtunud on ? " 
" Õnnistagu Allah tuhat korda sinu üllast meel , auline isand , " vastas noormees , " mind kutsutakse Al ad-Din'iks ja ma olen pärit Hiinast , olen rännumees ja seikleja , ehkki mitte omal tahtel , vaid õnnetu ja kurblik armulugu on mind võõrastesse maadesse saatnud . Sattusin öösel röövlite küüsi ja sinu värav oli kõige lähemal , kust abi ja kaitset paluda . " 
" Peske ta haavad , siduge need kinni , andke talle süüa ja las ta tuleb siis minu juurde . Ma kuulan hea meelega jutte seiklustest ja õnnetust armastusest . " 
" Sinu tahtmine sündigu , isand Sindbad ! " kummardas Ahmed , noormeest altkulmu piieldes . 
" Sindbad ! Kas tõesti see kuulus meresõitja Sindbad on päästja , kellest turgudel legende jutustatakse ! " ei uskunud Aladdin oma kõrvu ja tahtis mu käsi suudelda . Tema nägu oli , nagu nüüd nägin , tõesti hiinlase oma , naljakate kitsaste silmadega , nagu need on ka kõrgõssidel ja teistel Harun-al-Rašidi — andku Allah talle pikka iga — võõramaalt toodud kaardiväelastel . 
Tunni aja pärast toodi ta minu juurde ning ta rääkis mulle loo , mille sarnast ehk teiegi , sõbrad , jutuvestjate käest turgudel kuulnud olete ja mida ma seepärast kordama ei hakka . Ma kahtlustasin , et ta valetab , kuid ta kinnitas , et imelamp on temalt röövitud , armastatu ta maha jätnud ning minna pole tal õieti kuhugi . Tema südikus ja vaprus , mida kuidagi hoomasin , tegid mu südame pehmeks ja ma lubasin tal reisi ajaks oma majja tööle jääda . Kuuldes , et mind ootab ees reis Punasele merele , hakkas noormees mind keelitama , et ma ta kaasa võtaksin . Mõte oli mulle meeltmööda , sest vana torisev Ahmed pole rännuteel just kõige parem kaaslane . Nii palkasin ma Aladdini oma teenistusse , käskisin tal puhata , sest koidikul asume teele Basra poole , kus meid ootab kaliifi laevastik . 
Vägevad olid pidustused , mille saatel me Basrast merele seilasime , punased purjed noolekujuliste laevade mastides lehvimas , südamed põksumas ülevustundest ja Allahi nimi huulil . Minu koht oli lipulaeval ühes kaliifi vesiiri El Hazlil Hamid Ollai al-Mansuri ja tema kaaskonnaga . Meie laevad olid täis kalleid kaupu Indiast ja teistest kaugetest maadest , mis mõeldud nii kingiks kreeklaste kuningale , kui kauplemiseks nende kuulsas sadamas . Siin oli hinnalisi siidikangaid ja õndsalt lõhnavat viirukit , kauneid aardeid kullast ja hõbedast , imeliselt nikerdatud Kuši pussnuge ja mõõku , eebenipuust voolitud ja smaragdidega kaunistatud laekaid , vürtse ja keraamikat Hiinast , vandlist ja nefriidist kauneid kujukesi ja isegi Banbhore kollane lind , kes inimkeeli kõneleb . Tuuled olid meile soodsad ja nii purjetasime hoogsalt ulgumere poole , möödusime Sifari ja Suhari sadamatest , jõudsime ookeani ning liikusime mööda kaunist Araabia rannajoont ida poole . Saythuti sadamast läbi sõites , kus vee- ja toiduvarusid täiendasime , mõtlesin oma kaheksandale merereisile , sest just siit lõunasse jääb ju Sokotra , see imeline mürrimaa , mille lähedasell saarel põhjamaade rändurid mind ja Zulianat vangis pidasid ning mille lõpuks hävitas hullu Alhazredi karistama tulnud hiiglaslik meremadu Dagon . Palju olen ma näinud ja palju läbi elanud , kuid ei iial sellist õudust tundnud , kui taamal mere kohal kerkis Dagoni päratu pea ja lained tema tulekust marutormiks muutusid . Kas elab see elajas , kes on nii kohutav , et tal ei tohikski olla õigust üldse maailmas olla , ikka veel kusagil sügavikes ja jälitab neid , kes Alhazredi kombel osa saanud mitte surelikele mõeldud teadmistest ? Mõtlesin ja meenutasin oma Zulianat , kellest olin lahkunud just Saythutis ja keda ma iialgi ei saa kosida naiseks , kuid kelle armastusest toob mulle teateid tähistaevas särav kuu ja sosistavad kuumad idatuuled . Mõtlesin hukkunud vaprale Haakonile ja kaugele põhja , oma jäiste mägede vahele tagasi purjetanud elf Hairlikile , kes viis Alhazredi otsima kummalist jumalust Tha'ar Raphitat , et tema abiga võidelda Cthulhu vastu . 
Ja soodsate pärituultega üha edasi purjetades ei jõudnud ma ära kuulata kiitusi meie laevade kohta , mis on dhwogidest mitmeid kordi kiiremad alused . Kaliifi teadlased , kes meiega kaasas olid , mõõtsid öösiti teavas tähti ja kirjutasid midagi üles , nad koostasid merekaarti , et kaupmeestel oleks edaspidi hõlpsam purjetada . Palju oskasin ma neile öelda ja palju nemad mulle . Olla kapteniks sel uut moodi laeval oli mulle väga meelepärane ja ma nautisin iga hetke , mil tuul ja purjed mulle kuuletusid , kui sööstsime vahustel lainetel edasi Aafrika poole . Nii jõudsime Ad'eni merele , mis lahutab Etioopiat ja Araabiat , põikasime päevaks Qana sadamasse , mis on Hadrhamauti peamine värav merele . Frankintsensi tuuakse sellelt maalt ja kaubeldakse Egiptuses , mida seal endiselt palju kasutatakse , nagu ma kuulnud olen , ehkki Allahi teenimiseks sellist luksust vaja ei ole . Me nägime Qana kuulsaid kindlusmüüre ja kuulasime jutte Hadrhamauti kuuekümnest templist . Ja siis , enne Ocelise sadamat on koht , kus nii Aafrika , kui Araabia merelt korraga näha on ja kus kunagi Etioopia Axumi laevad ausaid kaupmehi röövisid , enne kui Kaliifaadi alused sellele piiri panid . Üha edasi põhjapoole purjetasime siis üle Punase mere , kohates oma teel väiksemaid kaubalaevu , mis meie sihvakate kiirete laevade kõrval armetud ja haledad välja nägid . Jedda sadam , kuhu laevad viivad Makkah'sse suunduvaid palverändureid ja siis pidi meist läände jääma juba Egiptimaa . Veel viimased päevad ja umbes kuu pärast Basrat jõudsime me linna , mille nimi oli As-Suways . 
Teated meie saabumisest olid ette saadetud ja mitte vähemate austusavalduste saatel , kui Basrast lahkumisel , võeti meid seal vastu . Veetsime selles väikses linnas küllusliku nädala , puhates , nautides emiir Ibn Gamili külalislahkust ning kogudes teateid kreeklaste kohta . 
" Merel on meie vahel rahu , " rääkis Egipti valitseja , " ühiseks vaenlaseks on metsikud Liibüa korsaarid , kes vahel ka Kreeta saart ründavad . Kreeklased on kibeda kaotuse valuga alla neelanud , leinavad taga Süüria , El-Sitsili ja Egipti kaotust , plaanitsevad salajas kättemaksu , kuid on liiga hõivatud põhjast pealetungivate rahvastega . Siiski mäletavad nad meie katset sada aastat tagasi vallutada Konstantinoopol , mille nad küll tagasi lõid . Ma annan teile kaasa mehe , kes siinset merd hästi tunneb ja teid kõige kiiremini Contoscaliumi sadamasse Konstantinoopolis juhatab . Andku Allah teile õnne ja väge trotsida kõiki ohte . " 
Ma märkasin , et Ibn Gamili silmis lahvatas hirmuleek ja pärisin lähemalt , millistest ohtudest ta räägib , sest Liibüa korsaare ei pidanud meie laevastik küll kartma . 
" Kui ma teaksin lähemalt , siis ka räägiksin , " kostis Ibn Gamil mõtlikult . " Viimasel ajal ei tule paljud laevad Iskenderiya sadamasse tagasi ja merel on eemalt silmatud laevavrakke , nii meie kui kreeklaste omi , mis on inimtühjad ja otsekui põlenud . Meremeeste seas liiguvad kuuldused tuldsülgavast lendavast draakonist , kes laevu hävitab . Seda loba ei saa muidugi tõsiselt võtta , aga ... " 
" Aga ometi sa mainisid seda , aulik emiir . Ometi sähvatas su silmis kartus . Mind ei pea sa siiski pelgama , oma reisidel olen kohanud kõige uskumatumaid koletisi ja ma ei pea sind valetajaks . Lendavat draakonit pole minu silmad siiski veel näinud , küll aga draakonipealisi laevu , mida hirmu suured silmad päriskoletisteks pidasid . " 
Emiir raputas pead ja kehitas õlgu . " Ma ei tea , mida uskuda , peale selle , et meri üha ohutlikumaks paigaks muutub . Siiski ei saa ma sind keelitada viivitama Harun Al-Rašidi — andku Allah talle pikki elupäevi — käsu täitmisega . Kõik , mis on minu võimuses , saad sa kaasa , ning olen käskinud kõiki inimesi tulla meie laevu kanali äärde tervitama . Teie tee läbi kanali ja järvede saab olema kuulusrikas . Edasi aga , avamerel , saan vaid palvetada , et Allah teie peal oma kaitsvat kätt hoiab . " 
Minu teener Aladdin , kes seda juttu pealt kuulas , sikutas mind hiljem varrukast ja pomises kohkunud häälel . " See tuldsülgav koletis saab olla ainult jälle mõni hull džinn . Ühe sellisega olen ma kohtunud ... Raevus on nad kohutavad ja etteaimamatud . " 
" Ma ei usu , tubli Aladdin , et merel mõni džinn ringi lendaks , " vastasin . " Kaubalaevade röövimine on siiski liialt asine tegevus , et džinn , kes soovi korral endale kõik maailma rikkused kokku kannaks , viitsiks sellega vaeva näha . " 
" Sellepärast ma räägingi , et see peab olema hull džinn , " jäi Aladdin endale kindlaks ja ma ei laskunud edasisse vaidlusesse oma teenriga , kes küll igati tubli noormees oli , ent seiklemisel eelistasin siiski enda vaistu . Ja ma ei salga , et kerge ärevus ka minu hinge puges . Ühelgi merereisil , kuigi nad kõik tänu Allahile õnnelikult lõppesid , pole mul seni läinud hädaohtude ja viperusteta . Üle kuu kestnud merereis Basrast oli aga olnud liiga rahulik . Liiati meenus mulle Fatima hoiatus ja unenägu . 
Pidustuste saatel läkitati meid As-Suwaysist teele . Emiir Ibn Gamil näitas meile punasest graniidist rahne kanali ääres , millest üks tema teadlane tundis ära vanas farsii keeles raiutud sõnad : " Mina käskisin kaevata selle kanali Niilusest , mis voolab Egiptis , merre , mis viib Pärsiasse . See kanal kaevati nii , nagu ma käskisin ja laevad purjetasid läbi selle Egiptist Pärsiasse , nagu oli minu soov . " 
" Nii lasi kirjutada Dareios , " ütles emiir . " Minu töölised leidsid selle raidkivi . Ja siis käskisin mina raiuda uue , mis tänasest päevast saab igaveseks seisma siin , Al-Suwaysi sadamas . " 
Ma lugesin kivilt , mille neli härga kohale lohistasid : " Allahi , kõigevägevama ja suuremeelseima nimel lasi selle kanali kaevata Harun Al-Rašid , et Kalifaadi laevad saaksid purjetada Araabiast uskmatute maadele ja kanda Allahi nime edasi . Nii tegi teoks Harun Al-Rašidi käsu Al-Hussein Ibn Gamil . " 
Ma ütlesin emiirile , et kindlasti kannan kaliifile ette tema ülla teo , mille läbi kõik , kes siit läbi purjetavad , näevad igaveseks ajaks kivisse raiutud nimesid . Ja siis seilasid meie laevad kanalisse , mis oli nii lai , et seal kaks ookeanialust ilusti kõrvuti said olla , ning kanali ääres seisid inimesed , kes hõiskasid kiidusõnu . Ilus oli kanal , kaevatud hoole ja armastusega , mitte unustades kaitset vaenulike laevade vastu , sest kitsamates kohtades võis näha kiviheitemasinaid ja vinnastatud palkidest ehitisi , mis vallandades laevadel mastid lõhki lööksid . Päev hiljem jõudsime Kibeda Veega Järve ja siis kolme päeva pärast mööda uut kanaliharu läbi Manzilah' järve ja Niiluse — kui ümberringi inimtühjad kivised ja liivased tasandikud üha rohelisemaks ja soisemaks muutusid ja värsked meretuuled puhuma hakkasid — Vahemere äärde . Siia lasi emiir ehitada kindlust , mis hakkab laevadelt maksu koguma ja vaenlase vastu valvama . Emiiri poolt kaasa antud teejuht teadis rääkida , et siit päevateekonna jagu läände jääb kuulus Iskenderiya linn Pharose tuletorniga , kuid me ei kiirustanud seda vaatama , vaid seilasime edasi avamerele , kreeklaste maa poole . 
Eemalt silmasime me palju laevu , mis Antiookiast , Tüürosest või Siidonist Iskenderiyasse käivad , nägin väga kummalise kujuga aluseid , nagu ilmselt ainult siin merel ehitatakse , nägin madalaid pargaseid , mis maismaa äärt mööda kiviplokke ja puid vedasid , nägin ülikute ja suurkaupmeeste luksuslikke kirevaid aluseid , kuid ükski neist ei olnud võrdne meile kiiruses , kui me üle sinava mere põhja poole liuglesime . 
Kolm päeva pärituult ja ei ühtegi mereröövlit ega isegi ainsat laeva , mis meile ohtlikult lähedale oleks purjetanud . Koos kaliifi saadikutega elasime me laeval luksuses ja külluses . Selleine oli olnud algusest peale Harun Al-Rašidi käsk , et põhjameeste laevad tuleb sel viisil ümber ehitada , et väärikatel valitsejatel ja kaupmeestel nendel seilata kõlbaks ; nii oligi laeva ahtrisse rajatud elamisruumid , kus me maitsesime magusaid puuvilju ja nuubia orjatarid meile tantsisid . Neljandal päeval öeldi , et itta jääb Kreeta saar , mida õigeusuliste väed polnud seni suutnud vallutada ja edasi jõudsime me tuhandete väikeste kreeklaste saarte vahele , millest mõned on vaid teravatipulised kaljud keset merd . 
El Hazlil küsis , kas ma olen varem kreeklastega kohtunud . " Jah , " vastasin ma , " ning ühtlasi neednud neid maapõhja äraandlikkuse ja salakavala õeluse eest . Kas olid need minu needused , pigem Allahi tahtmine siiski , aga koju nad enam ei pöördunud . " 
" Salakavalad nad on , " kinnitas El Hazlil , " ja ahned . Räägitakse , et nendes omadustes võivad meie riigis ainult juudid nendega võistelda , kuigi mõned väidavad , et ka armeenlased neist palju maha ei jää . " 
" Vaid ühte armeenlast ma tunnen ja see on minu kolmas naine Banhassir . Tuld võib küll pritsida tema silmadest ja tema raevuhoog võib panna vapra mehe värisema , samuti nagu tema pisarad kivikaljugi heldima . Kuid salakavalusest ja õelusest pole tema juures märkigi , " ütlesin mina igatsusega oma viimast kodus veedetud ööd meenutades . 
" Siis oled sa õnnelik mees , Sindbad , " kostis El Hazlil . " Õnnelik mees , " kordas ta ja lisas : " Egiptis kuulsin ma uudiseid Iskenderyia kaupmeestelt kreeklaste valitsejanna Eirinhi kohta ... Seesugust naist annab teist otsida . Kuula — tema mees , imperaator Leo , suri ja jättis pärijaks lapseeas poja Konstantinose . Eirinh valitses tema nimel , keelas tal abielluda südame järgi ja nõudis võimu endale , kui poeg meheks kasvas . Nad olid omavahel sõjas — ema ja poeg — ning lõpuks , kui poeg oli andestanud , punus ema vandenõu , lasi poja salakavalalt vangistada , tal silmad peast välja torgata , nii et too peagi suri . Nüüd valitseb ta ise kogu Rumi riiki . Aga lääne pool ei taheta naise valitsust tunnistada ja Rumi linnas omakorda kaalutakse frankide Karli kroonimist imperaatoriks . Segased lood , Sindbad . Kõneldakse , et kreeklased on omavahel sõjas võltsprohvetite piltide kummardamise pärast ... Seda on raske mõista ja ma ei üritagi seda teha . Mohhamed jättis meile maha Sõna , mitte oma pildi . Sõna on alati sinuga , seda ei pea sa kummardama , vaid selle üle mõtlema ja end Allahile , kes on üks ja ainus , allutama . Palvetama ei pea sa pildi ees , vaid võid seda teha kõikjal üle maailma , sest Allahi sõna on kõikjal sinuga — kui su mõtted on temaga . Igatahes on Eirinh fanaatiline pildikummardaja ja oma poja lasi ta tappa just seepärast , et too teise partei mõju alla sattus . Piltide ehk ikoonide , nagu nad ütlevad , kummardamise keelajad olid rohkem valla ühele ja ainsale jumalale . Siiski räägitakse veel , et see Eirinh , verejanuline koletis , on meeletult ilus naine . Kalifaat polegi veel ühegi naise vastu sõdinud . " 
" Mina olen vaid kaupmees ja sõjapidamisest ei taipa ma kuigi palju , " vastasin alandlikult . 
" Sellele vaatamata , Sindbad , pole sa kaotanud ühtegi lahingut , " naeris El Hazlil . See jäi viimaseks naeruks , mis selle tubli mehe suust iialgi tuli . Edukalt kulgev reis ja mugav elu olid meid hooletuks ja laisaks muutnud ning emiir Ibn Gamili hoiatused ja minu naiste ennustused olid mul meelest läinud . Samal hetkel , kui saadik naeris , kostis laevatekilt kisa ja ma sööstsin välja , et näha ühte kõige kohutavamat vaatepilti . 
Algul oli raske öelda , mis toimub , sest üks meremees varises otse minu ees kokku , tema pea oli kiviga lõhki löödud ja teised hüppasid eemale kohast , kus lõõskav tulesammas otsekui taevast laevale oleks langenud . Ma kuulsin võõrkeelseid karjeid , kui vari üle laeva libises . Samal hetkel — nähes , et meremehed üles , taeva poole näitavad — tõstsin ma pea ja nägin veel ühte laeva , kuid mitte meie kõrval meres ei asunud see , vaid üleval taevas , otse meie laeva kohal , sealt kiikasid alla koledad karvaste nägudega mehed , pildusid meie pihta kive ja suunasid kummalist toru , millest taas tuleleek lahvatas . Vaatepildist rabatuna ei suutnud meie mehed midagi ette võtta , veel kaks neist langesid . Nägin , et veel kolm laeva — ümarad , ent terava ninaga ja ilma purjedeta — libiseid üle taevalae , vaevalt kõrgemal mastidest ja suundusid laevastiku järgmise aluse kallale . 
" Džinnid ! " röögatas Aladdin minu selja taga . Vaistlikult tõmbusin ma varju , El Hazlil aga sööstis tekile , röögatas midagi meestele — ma arvan , et tema viimane sõna oli : " Relvile " , kuigi ühtegi mõistlikku relva meil kallaletungijate vastu polnud - , et seejärel vaenlase noolest rabatuna surnult maha langeda . 
Ometi oli vapra El Hazlili hüüd mehed tardumusest vabastanud , nad küünitasid odade ja lingude järele , kuigi oli juba hilja . Meie laev põles ühest otsast ja täpselt sihitud kivide ja noolte all langesid järgmised . Lendav laev meie kohal laskus madalamale ning kaks röövlit , rõngashamedes ja kirves kaenla alla surutud , laskusid osavalt köit mööda alla . 
Palju olen ma elus näinud , paljudest ohtudest õnnelikult pääsenud , nähes samas oma kaaslasi langemas . Alati on Allah oma kaitsvat kätt minu kohal hoidnud , säästnud mind surmast , kuid sel hetkel tundsin ma end väga abituna ega osanud midagi ette võtta . Ometi teadsin ma selgesti , mis saatus meid ootab . Need kummalised võlurid ja röövlid , kes olid oma laevadega avastanud lendamise saladuse , ülima musta maagia kunsti , tahtsid selgelt meid kõiki tappa , laevad röövida ja põlema süüdata . Keegi ei tohtinud eluga pääseda , et nende saladusest maailmale kuulutada . Need polnud mitte džinnid ega draakonid , vaid tulejugasid pritsivad lendavad laevad , kuuldused millest Ibn Gamili murelikuks olid teinud . Hiidlinnu Rociga olen ma võidelnud , tema pillutud kivide all ellu jäänud ja peletise lõpuks üle kavaldanud . Ent kuidas võidelda taevast sadava tulega ? 
Ma haarasin on mõõga järele ja tõotasin , et mitu röövlit võtan ma endaga enne surma kaasa . Laeval puhkes võitlus , mille lõppu polnud kuigi raske ette näha — meil polnud võimalik peatada lendavat laeva ega sealt vallandatud hävitavaid tulenooli . Ülevalt osavalt sihutud nooled tapsid veel kaks meremeest ja mina võitlesin ühe röövliga . Ta vehkis hullunult kirvega , ent osava araabia mõõgavõitlejaga polnud ta varem silmitsi seisnud , paari pettelöögi ja pöörde järel lõikasin ma tal kõri läbi , mispeale ülevalt kuuldus kohutavaid karjeid ja raske kivi mind valusalt riivates mu jalge ette kõmahtas . 
Oo , Fatima ja Zulfija , mu armsad naised , keda ma enam kunagi ei näe , õiged olid teie unenäod ja tõesed hoiatused , jõudsin ma mõelda , kui Aladdin , kelle olin sootuks unustanud , mind vööst sikutas ja midagi kõrva karjus . 
" Istu ometi , mu isand , istu ! " 
Võtta vastu surm alandlikult istudes või end vangi anda ? Ei ! Tolle vaese rändurpoisi jaoks võis orjaelu ehk surmast eelistatum tunduda , kuid mitte minu ... Aladdin rabas mind äkki sellise jõuga , mida temast poleks ma kunagi oodanud ja tõepoolest prantsatasin ma istuli . Tahtsin teda mõõgapäraga lüüa ja uuesti võitlusse söösta , kui äkki mu sisikond sees keeras ja me äkilise jõnksuga laevatekilt kõrgemale kerkisime . 
Ma jõudsin mõelda , et vaenlase tulejuga on meid õhku paisanud või et ülevalt heidetud köied on meid kinni sidunud ja üles sikutavad , kui tundsin , et Aladdin mind endiselt kõvasti kinni hoiab ja hüüdis : " Ma ei tea , kui kiired on nende laevad , aga see on meie ainus pääsetee ! " 
Juba olimegi mastide kõrgusel , endiselt istudes , mina liiga rabatud , et midagi öelda või mõelda . Nägin ainult röövlite pikaks veninud hämmingus nägusid , nägin neid korraga väga lähedalt , viivuks isegi räpast laevasisemust , kui piklikku tuldsülgavat toru hoidev vägilane selle hetkeks käest pillas . Võimalik , et see meid päästiski , sest kohe hakkas vaip , millel istusime , lendavast laevast eemalduma . 
Oo Allah , kõigevägem , kõigearmulisem ja kaasatundlikum , sina , kes oled üks ja ainus ja kel on üheksakümmend üheksa nime ! Kas suudan ma kirjeldada pilti , mis minu ees avanes , kui ma ise seal — jahmatusest ja hirmust kange — kramplikult vaibal kükitasin ? Aladdin istus minu ees , kaksiratsi ja kartmatult , puudutas vaiba mustreid , pomises omaette ja näis olevat meie põgenemisega liiga hõivatud , et näha sinavat merd ja sellel meie laevu , ning teisi laevu , mis lindudena õhus paigal seisid . Röövlid nägid meie põgenemist ja röökisid üksteisega aru pidades , mida teha . Meie laevadest kaks olid juba selgelt leekides ja köitel laskunud röövlid pildusid laipu üle parda . Ülejäänud laevad üritasid nendega võidelda , kuid olid selles täiesti mannetud . 
" Nii , " sõnas äkki Aladdin , " me peame tuult püüdma , siis liigume kiiremini . See tähendab , et tuul peab meile vastu olema . Lendaval vaibal liikumine on seilamisest pisut erinev . Kuhupoole isand ? " 
" Mis ? " Ei saanud ma temast aru . 
" Kuhupoole lendame ? Ja ma palun , Sindbad , hoia kõvemini vaibaservast kinni ja hoidu alla vaatamast . " 
Ma talitasin tema nõuannete järgi ja vaatasin meist kiiresti kaugenevaid laevu taevas ja merel . Tahtsin küsida Aladdinilt , mis nõidusega ta tegeleb ja mis vaip see on , kuid ta katkestas mind , lubades pärast kõike seletada . 
" Me peame päästma oma laevastiku ! " suutsin ma lõpuks öelda . " Ma olen admiral , ma ei saa niisama põgeneda . Hoia suunda meie kõige tagumise laeva peale . " 
" Luba öelda , et sel pole mõtet . Näed isegi — vaenlane on haavamatu , mida ei saa öelda ei meie laevade ega vaiba kohta . Kui me neile taas läheneme , panevad nad meid lihtsalt oma tuleleegiga põlema . Oma laevu ei saa me kuidagi aidata , isand . Nende saatus on Allahi kätes . " 
Olin sunnitud Aladdiniga nõustuma . Põgenemine oli ainus , mida hetkel teha saime . Vaiba kiirus oli nüüd üsna suur ja meretuuled puhusid tugevalt , pidin kogu jõuga vaiba servast kinni hoidma ja olin ilmselt näost üsna kaame . Aladdin aga paistis õhusõitu lausa nautivat . Nüüd oli tema kapten ja mina ainult reisija tema laeval . 
Ja siis nägime me , kuidas üks lendav laev õhus kohapeal ringi pööras ja suuna meie poole võttis . Ta oli küll kaugel , kuid röövlite kavatsus oli selgelt nähtav — nad tahtsid meid kinni võtta . 
" Kuhu käsid lennata , Sindbad ? " kordas Aladdin oma küsimust . 
" Eemale siit , " vastasin . 
" Siis heitke pikali , isand ! " 
Nii ma ka toimisin . Ka Aladdin viskus pikali ja ruumi oli vaibal lahedalt . Ta puudutas , silitas ja sosistas midagi vaiba mustritele , näppis selle lõngu , kasutades sealjuures keelt , mis minule oli mõistetamatu . Tuulehoog tõusis ja tahtis hinge kinni matta , kõrvus vuhises ja vilises , mu uhke turban pühiti peast , kui vaip jõnksatas ja kiiremini edasi sööstis . 
Aeg-ajalt pead pöörates mõõtis Aladdin kaugust jälitajatega , mina keskendusin vaid vaibal püsimisele ja tundsin , kuidas sõrmed kangeks muutuvad . Me ei lennanud sirgjooneliselt , vaid tegime sikk- sakke , et paremini tuult püüda ja röövleid nõnda kannult maha raputada . Ma ei teadnud suunda , kuhu lendasime . Mitu tundi kestis jälitamine ja see oli meie õnn , et röövlid meid oma tuletoruga tulistada tahtsid . Tuul aga oli — nagu ma juba ütlesin — meile vastu ja sestap pidid nad oma riistapuuga väga ettevaatlikult ümber käima , et mitte leeke vastu nägu saada . Vahemaa aga ei vähenenud , kord olime vaenlasele lähemal , siis suutis Aladdin jällegi meid ette rebida . Lõpuks jälitajad loobusid , sest hakkas pimenema ; ju nad lootsid , et keset merd meil niikuinii pääseteed pole . Ilmselt olid nad ka omadest liiga kaugele eemale kihutanud , ja hirmsa kisa saatel , mis muidugi ainult sõimu pidi sisaldama , pöörasid nad lendava laeva vastassuunas . Me ei jäänud ootama , kuni nad ümber mõtlevad , vaid lendasime edasi . 
Edasi . 
Pimeduse saabudes vähendas Aladdin vaiba kiirust ja laskus madalamale . Päevavalguse viimastes kiirtes — ja iialgi polnud ükski päikeseloojang olnud nii kaunis kui merelt ja kõrgelt vaadatuna — jõudsin ma silmata igas ilmakaares laiuvat merd ja lõputut vetevälja . Öösel keerasime end lõdisedes halatti ja tundsime , kuidas nälg ja üha suurenev janu hakkasid end tundma andma . Et külma ja muremõtteid peletada , palusin Aladdinil jutustada , mis imeline vaip see on . 
" Mäletad , kuidas ma sinu õuele jõudsin , pamp kaenla all ? Seda vaipa tahetigi minult röövida , ehkki vaevalt kurjategijad teadsid , millise vaibaga tegu on . Lendu ei söandanud ma keset Bagdadi tõusta , sest kui oleks teatavaks saanud , et hulkur Aladdinil on lendav vaip , poleks mul kusagil asu olnud . Polnud niigi , Sindbad , seepärast tahtsingi sinuga kuhugi kaugele ja eemale reisida . Siiski on see mu ainus varandus , ilma milleta oleksin ma lihtsalt üks vaene hulgus . Ma ei tea , kes on selle vaiba meisterdanud , tean vaid , et selle leidis mu sõber džinn — enne , kui ta hulluks läks ja meeletus kadeduses ja suurustusehoos kuu poole lendas . Sellest ajast saadik olen vaid ringi hulkunud , õnnetu ja lootusetu armastajana , sest mu kallim eelistas minust palju rikkamat ja vägevamat meest ... Ära päri , isand , sellest ei taha ma rääkida . Ja ma olen nuputanud , kuidas selle vaiba abil õnnelikumaks saada . Vaesele ja seisuseta mehele on sellest vähe kasu ; kes iganes teaks , et minusugusel hulgusel selline rikkus on , tapaks mu ja võtaks vaiba . Lendamine iseenesest pole teab mis lõbu ja nagu isegi nägid , sobib vaip kõige paremini põgenemiseks . " 
" Kuidas oskad sa sellega lennata ? " 
" Mu džinn õpetas mulle seda kunsti . Sa näed , et siin on mustrid , kummalised märgid ja hieroglüüfid . Neid puudutades võib vaipa suunata , sundida liikuma kiiremini või aeglasemalt , tõusma kõrgemale või laskuma madalamale . " 
" Kes võisid olla küll need imelised võlurid , kes sellise vaiba tegid ? " imestasin mina . 
" Seda ma ei tea , " kostis Aladdin ohates . " Džinn leidis selle kuskilt kaugelt Hiina mägedest , mahajäetud templist , mida ta oma sünnikohaks nimetas . " 
" Sa räägid oma džinnist ja nagu ma aru saan , olid sa kunagi tema käskija . Kuidas siis juhtus , et nüüd oled sa vaid vaene hulgus ? " 
" Ainult oma armsama otsimiseks ja tagasivõitmiseks palusin ma džinni abi ja ta lubas täita mu kolm soovi ... Kuid nendest ei aidanud , ja ahastushoos süüdistasin oma äpardumises džinni ja küllap solvasin teda . Eks oli tema mõistus enne sedagi veidi paigast ära , arvan ma . Igatahes haavus ta kohutavalt ja näitamaks , et temast vägevamat olevust pole olemas , tõusis ta õhku ja sööstis kuu poole . Ma vaatasin , kuni ta taevas pisikeseks täpiks muutus , kurtsin oma kurba saatust ja tulin tulema . " Ja ta lisas : 
Varandusi kandsin sulle kokku , kallis tõotasin et teen su kuningannaks ma džinni võluvägi kuhjas müürid , vallid , mis kasu sest , kui südames sa mind ei iial armasta 
Ma ei osanud teenri luulekunsti peale midagi öelda ja vaatasin hoopis öötaevas tähti ning tegin umbes kindlaks ilmakaared , kuid kuna meil polnud ei kaarti ega tundnud ma ka selle mere kaldaid , ei osanud ma selle teadmisega suurt midagi peale hakata . Leidsime , et praegu on targem lennata läände , eemale lendavatest laevadest , sest küllap nad kuskil Egipti ja kreeklaste vahel pesitsesid , et laevu röövida . Veetsime vähese unega öö ja hommikul oli meeletu janu see , mis meid äratas . Ühtegi saart polnud näha , ühtegi laeva samuti . Olime merehädalised keset lõputut vett . Päikese järgi sain aru , et oleme öö jooksul tugevalt läände liikunud . Kust aga leida siit maad , süüa , juua ja mida me pidime siin võõral merel peale hakkama ? 
Vähene , mida ma Vahemerest Ibn Gamili teejuhi ütluste järgi teadsin , oli see , et see meenutab kujult järve ja vaid maakitsus lahutab seda ookeanist . Veel teadsin , et lõunapool peaksid olema õigeusklikega asustatud Aafrika kaldad , sealhulgas ka Idrisiidide valitsetav Maroko ja Aghlabide Tuneesia , ent kui kaugel ? Põhja jäävad kreeklased või mõned teised rahvad — ehk isegi need , kes lendavate laevadega merelisi röövivad . Läände ? Vaid seda teadsin , et kusagil seal peaksid asuma Harun al-Rašidi surmavaenlaste Ommayadide maad , mida nad väärusulistelt võitnud . Mida teha siis , kui näeme laeva ? Kas loota , et lendav vaip ei muuda neid ahneks , et seda meilt ei röövita ja meid orjaks ei müüda või lihtsalt maha ei lööda ? 
Päeval sai mulle selgeks , et lendava vaiba vägi pole siiski lõpmatu , sest kui vastutuulest sai see hoogu juurde , siis tugev külgtuul võis teda teelt paisata nagu torm laevukese ookeanis . Tõusis maru , Aladdin suunas vaipa kõrgemale , ent siiski jäime me tuulte meelevalda ja lasime end veel edasi läände paisata . Kõik oma jõud suunasime vaibal püsimisele ja neid jäi toidu ja veeta üha vähemaks ja vähemaks . Päeval , kõrvetava päikese ja meeletu janu käes , laskusime me peaaegu vee kohale , et end väheke värskendada ; me üritasime lootusetult püüda mõnd kala ja palvetasime . Kui olin lähedal meelemärkuse kaotusele , nõrkenuna , märkasin ülal taevas tumedat täppi ja näitasin seda Aladdinile . Esmalt ta kohkus , pidades seda džinniks või lendavaks röövlilaevaks . 
" Ei , mu sõber Aladdin , " pomisesin ma tärganud lootusega pragunenud huulte vahelt , " see on lind . " 
" Kuidas võib lind meid aidata , isand ? " küsis noormees . 
Oh muidugi ei teadnud ta , et linnud iialgi maast kaugele ei lenda . 
" Tõuseme kõrgemale , " käskisin ma Aladdini . " Maa pole enam kaugel . On Allahi kätes , keda ja mida me sealt leiame , kuid ma ei usu , et pärast neid vintsutusi meid vaenlase kätte paisatakse . " 
Maa oli läänes , nagu me varsti nägime . Niipalju ma veel taipasin , et see pole mõni väike saar , vaid suur maismaa ning uue lootussädemega rinnus sundis Aladdin vaipa liikuma kiiremini , et enne pimedust laskuda . Kiidetud olgu Allah ! hõiskasime me mõne tunni pärast , kui nägime liivast randa , mille taamal kerkisid kaljud ja metsased mäenõlvad ning isegi paar purje liikus üle silmapiiri . Õhtuks — täiesti nõrkenuna ja kurnatutena — maandusime me inimtühjal rannal . 
Me leidsime allika , kustutasime janu ning sõime tooreid krabisid . Hämaruses märkasime veel vana kaluripaadi jäänuseid , mis sundis meid eemal puude all öövarju otsima . Hommikul hakkasime otsima inimeste jälgi , teadmata ikka veel , kas oleme Ifriqiyas või mõnel muul maal . Aladdin palus , et ma lendavast vaibast kellelegi ei räägiks , me keerasime selle kokku ja hakkasime mööda liivast randa astuma . Kui siin elavad inimesed , isegi kui nad pole ainsast ja õigest usust midagi kuulnud , ei keela nad ju abi merehädalistele . Selline on rannaäärsete maade seadus alati olnud . Lõuna paiku naeratas meile õnn — nägime kalureid ja puudesalus , kaljuveeres väikest küla , kus meie lähenedes inimesed aupaklikult , ent tõredalt eemale tõmbusid . Inimesed kandsid võõrapäraseid rõivaid , umbes selliseid , nagu ma mäletasin kreeklasi kandvat . 
Ma kõnetasin ühte meest , kelle vanus lubas arvata , et ta siin pealik on , kuid Araabia keelt ta ei mõistnud . Meile anti süüa keedetud kala ja pakuti vett , mida jõime ahnelt , ning veini , millest mina küll keeldusin , ent mida Aladdin mõnuga jõi . 
Ma küsisin igas keeles , mida oskasin , teed nende valitseja juurde ja sõna " emiir " peale hakkasid kohalikud midagi elavalt arutama ja käega põhja suunas näitama . Üritasin selgitada , et me oleme laevalt , mis tormis hukkus ja lained tõid meid randa . Me oleme kaliifi saadikud kreeklaste juurde , ütlesin , ja nendest sõnadest paistsid nad midagi mõistvat . 
" Califo ? " küsis vanamees tõredalt . " Di Tunisia ? " 
" Ta küsib , kas ma olen Tuneesia kaliif , " arvasin mina õlgu kehitades . 
" Pigem küsib ta , kas tahad sa Tuneesia kaliifi juurde minna , " arvas Aladdin . 
" Kas on võimalik , et me oleme siiski Tuneesias ? Maast , millest olen ma küll kuulnud , kuid ei tea , millist keelt seal räägitakse . Ma ei ole kaliif , " seletasin siiski kätega vanamehele , " olen kaliifi saadik kreeklaste juurde . " Tundub , et ta mõistis . 
" Syracuso , " ütles siis vanamees ja näitas ida poole . " Asad ibn Al-Furat . " 
" Syracuso ? " 
" Si , Syracuso . Generalo Al-Furat i citadelo , " sõnas ta meid mõtlikult silmitsedes . 
Ma ei teadnud , kes võiks olla Asad ibn Al-Furat , kuid kui ta asub siit ida poole kohas nimega Syracuso , siis peaksime tema juurde minema ja kuni laeva saabumiseni , mis meid kreeklaste juurde viiks , varjupaika ja ulualust paluma . Veel kord küsitlesin ma araabia keeles vanameest , sõnu hästi aeglaselt lausudes , sest Al-Furati nime hääldas ta väga soravalt ja võis seetõttu meie keelest siiski midagi mõista . 
Ühe sõna peale hakkas vanamees erutatult kätega vehkima ja tehtult naerma ning pead raputama . 
" No , no , no , " hüüdis ta , " no mafiya . " 
" Kas Al-Furat ei anna meile varjupaika ? " ei saanud ma aru , mida meie võõrustaja sõna varjupaik — mafiya peale nii ägedalt eitab . 
Taas kinnitas ta midagi ja Aladdin , kes vanamehe kõnest rohkem aru sai kui mina , väitis , et varjupaik pole ei selles külas , taamal mägedes ega ka Syracusos , kuid me otsustasime siiski tolle salapärase Al-Furati üles otsida . Heal juhul võisime kohale jõuda õhtuks — niipaljut suutis ta veel mõista . Mulle pakuti müügiks vana eeslikronu , aga me keeldusime . Kui külast küllalt kaugele jõudsime , rullis Aladdin vaiba lahti ja nii me lendasime , maast mitte eriti kõrgel , silmad-kõrvad hoolega lahti , et inimesi märgates taas kiiresti jalameheks muutuda . 
" See on kõige imepärasem reisimisvahend , " ütlesin mina , võõra ranniku karmi ilu vaadeldes ja mõnusalt siruli lamades . 
Aladdin ohkas . " Vaesele ja seisuseta mehele siiski vaid tülinaks kaelas . " 
" Siis müü ta maha , " soovitasin . " Sellise imepärase vaiba eest võib terve varanduse teenida . " 
" Kas sina , isand , ei tea mis tunne on omada midagi , mis on sulle maailmas kõige kallim ja mida sa ei vahetaks ka tuhande varanduse vastu ? Jah , ma ei saa vaipa kasutada nii tihti kui soovin ja pean seda salajas hoidma , kuid seda müüa ma ei saa . " 
" Miks siis ? " 
" Sest see on ainus ese , mis seob mind minu armastusega , " sõnas ta ja silitas õrnalt vaipa , otsekui mingit meeltliigutavat sündmust meenutades . Ma vist mõistsin teda ega pärinud edasi . 
Mõne tunni pärast silmasime taamal ähmast inimkogu , kerisime vaiba kokku ja lähenesime jalgsi . Mida lähemale me talle jõudsime , seda rõõmsamaks meie meel muutus , sest mees kandis turbanit ja valget halatti , tema damaskuse täkk näksis rohtu ja ise oli ta ametis mingi seadeldise kallal , millega mere ääres askeldas . 
Meid lähenemas nähes kargas ta välkkiirelt sadulasse ja paljastas pika mõõga , kui ma hüüdsin : " Salam aleikum , auline isand , meie mõtetes pole halba , oleme vaid merehädalised . " 
" As saleikum as salaam , " vastas mees rõõmsalt , pani mõõga tuppe ja kummardas . " Ma olen Tuneesia emiiri Al Hussein al Aghlabi kartograaf ja astroloog Malik ibn-Idrisi . Kes olete teie ja mis õnnetus on teiega juhtunud ? " 
" Olen meresõitja Sindbad Bagdadist , " vastasin ja rääkisin , mis seiklus oli meile osaks saanud . Kuuldes lendavatest laevadest oli kartograaf vapustatud . Ma ei maininud lendavat vaipa . Ibn-Idrisi käsitses kummalisi seadmeid , milles ühes tundsin ära omapärase astrolaabi , kuid tal olid ka veel väikeste purjedega seadeldised ja ilmakaarte mõõtmise laud . Rannaliivale oli ta jooniseid teinud . Minu juttu kuuldes vangutas ta uskumatusest pead . 
" Millise ime läbi te merel nii kaugele kandusite ? Kreetaks nimetatud saar asub siit väga-väga kaugel ja tuuled on olnud vastassuunas . " 
" See oli Allahi tahe , " vastasin mina . " Olgu kõigearmulisem mulle tunnistajaks , et minu süda on praegu teadmatusest teiste laevade üle vaevas ; kahtlen , kas neist mõni pääses . Vaevalt oli neil seda õnne Tuneesiasse jõuda . " 
" Aga , " hüüatas Ibn-Idrisi , " Me pole ju üldsegi Tuneesias . Al Hussein al Aghlabi loss on siit lõunas , üle mere . Me oleme hoopis saarel el-Sitsil ehk Sitsiilias , nagu kohalikud seda kutsuvad , vaid mõne tunni tee kaugusel emiiri väepealiku kantsist Syracusost . " 
" See on siis Rumi maa ? " 
" Mitte enam päriselt ja mitte enam kauaks , " jutustas Ibn-Idrisi õhinal . " Neli aastat tagasi alustas Asad ibn Al-Furat selle saare vallutamist ; sada laeva , seitsesada ratsameest ja kümme tuhat sõdalast , nende seas nii araabe , berbereid , andaluuslasi , pärslasi ja sudaanlasi , maabusid al-Mazari kaldal , alistasid Palermo ja Syracuso linnad ja on lähedal sellele , kogu saar oma valdusesse saada . Minu ülesandeks on koostada selle maa ja mere kaart ning praegu ma mõõtsingi tuule suundi ja kiirusi . 
Aga räägi mulle parem kaugest Bagdadist , maailma suurimast ja võimsamast linnast ning õiglasest Harun al-Rašidist — andku Allah talle palju elupäevi . " 
Ma hakkasin jutustama , noormees pakkus mulle oma hobust ja nii liikusime tolle Syracuso linna poole . Panin tähele , et Ibn-Idrisi pidevalt ringi vaatas ja kätt alatasa mõõgapidemel hoidis . Kui selle põhjust küsisin , vastas ta , et ümbruskonnas võib liikuda palju kohalikke röövleid , kes emiiri võimuga sugugi leppinud pole , vaid on pakku läinud ja vallutajaid igal võimalusel ründavad . Nad kutsuvad end juba araabia nimega — mafiya — on salakavalad ja halastamatud , ning esiteks pidas kartograaf meidki salamõrtsukateks , lisas ta naeratades . Ise jutustasin ma oma merereisidest , mida noormees huviga kuulas , aeg-ajalt mõnda seika täpsustades . Iseäranis pakkus talle huvi minu viimane merereis , põhjamehed ja Tha'ar Raphita . Kui ma olin lõpetanud , sõnas ta : " Oh , kuidas küll kadestan ma sind , Sindbad , sest ühe kartograafi unistuseks on reisida ja palju näha , kuid praegu pean ma veel oma kaarte teiste jutustuste järgi koostama . Imesid , mida sa näinud oled , on liiga palju , et neid ühele kaardile mahutada . Kuid kunagi lähen ma ise või siis minu poeg või pojapoeg kindlasti rändama nendesse kaugetesse maadesse . Teadmised , mida inimene oma eluaja jooksul suudab ammutada ja teistele edasi kanda , nendega oleme me võitmatud ; need teevad meid tugevamaks uskmatutest . " 
Meie teekond Syracusosse ei laabunud siiski hädadeta . Kohtasime kolme vanameest kaluripaadis , kes meid nähes alandlikult kummardasid . Nad kõnetasid Ibn-Idrisit ja kui nad seal millegi üle vaidlesid , hüppas minu hobune äkki tagajalgadele ja hirnahtas valjult . Siis vajus loom maha . Põõsastest visatud oda oli teda külge tabanud . Samal hetkel heitsid vanamehed endalt pikad mantlid ja tormasid kinzhallidega Ibn-Idrisi poole . 
" Mafiya ! " jõudis noormees karjatada ja haaras mõõga . Põõsasest tormasid välja veel kolm meest ja mitte minu , vaid Aladdini poole . Me võitlesime — mina kinzhalliga , Ibn-Idrisi mõõgaga , ja kaks kalleletungijat varisesid haavatuna maha . Rünnak oli visa ja kummalisel kombel tahtsid röövlid saada just Aladdini ja tema vaipa . Ma arvan , et too vanamees külas , kellega vestelnud olime , lasi meid hiljem jälitada — nii nad nägidki lendavat vaipa . Igal juhul pidid jälitajad olema väga osavad , sest me ei märganud neid ju isegi kõrgelt ! Ja ka võitluses odadega Ibn-Idrisi kõvera mõõga vastu näitasid nad üles lausa kadestusväärset osavust . Me oleksime kaotajaks jäänud — kui mitte Aladdin . 
Ta heitis vaiba maha ning võttis loomaliku kiunatuse saatel sisse väga kummalise asendi . Kohalt õhku hüpates , jagas mu teener nüüd jalalööke , nii et vaenlaste odad kui pilpad pooleks prõksatasid . Iialgi pole ma näinud ühtegi inimest nii kiiresti liikumas , ka pöörlevaid dervišše mitte , ja sellise jõuga , ainult käsi ja jalgu kasutades , vaenlast ründamas . Odalöögi peatas ta käega , jalaga rabas rindu . Aladdini löögid olid nii valusad , et kallaletungijad sinna samma pikali jäid ja ma kahtlen , et üks neist isegi surnult . Kaaslaste pagemist nähes tormasid ka ülejäänud kolm minema . Meiegi ei jäänud rannale enam pikalt , Ibn-Idrisi lõikas kiiresti haavatud hobuse kõri läbi , sest elulooma temast enam polnud , kurvastas looma kaotuse üle väga ja vandus kättemaksu . 
" Juba teist korda oled sa , Aladdin , mu elu päästnud , " ütlesin ma oma teenrile . " Olgu õnnistatud see hetk , mil sind enda teenistusse võtsin . Kuidas suudan ma sulle iial tasuda ? " 
" Saatus on lasknud meil koos seigelda , sestap olen pidanud ka oma elu päästma . Sa pole mulle midagi võlgu , isand . " 
" Sinu teener on ise tõeline relv , " märkis Ibn-Idrisi imetlevalt . " Sa oled tark ja õnnelik mees , et sul selline teener on . " 
" Kus õppisid sa nii võitlema ? " küsisin . 
" Oh , see oli veel ammu , Hiinas , enne kui ma oma rännuteedele asusin . Minu kadunud isa õpetas mind , kuidas tühja käega mõõga vastu võidelda , sest meie seisusest inimesel ei tohi relva olla . " 
Ma lubasin Aladdinile , et kui saabuvad paremad päevad , ei jää tema südikus ja vaprus tasumata ja niipalju kui Sindbadi nimi Bagdadi Ümarpalees maksab , teen kõik , et ta soovi korral endale väärilise ameti saaks . 
Rohkem meid ei rünnatud ja me jõudsime õhtuks Syracuso linna , mida ümbritsesid katapultidest osaliselt purustatud hiigelmüürid neljateistkümne võimsa torniga . Ma sain teada , et kreeklased olid need müürid ehitanud aastasadu tagasi ja et kolm kuud olid Al-Furati väed seda linna piiranud . Praegu ehitati uuesti üles purustatud maju , ehitati pühatempleid ja toodi siia metsikule maale asju , millest neil varem aimugi polnud — Al-Furati inseneride juhtimise all kaevati niisutuskanaleid ja rajati sadamat . 
Päevadest Syracusost pole mul palju jutustada , meid võeti seal vääriliselt vastu ja ootasime laeva , mis meid Konstantinoopoli viiks , ehkki Al-Furat pakkus abi ka tagasiteeks Bagdadi . Ma keeldusin . Kuidas lähen ma Harun Al-Rašidi palge ette , kes mind kreeklaste juurde saatis , ning ütlen , et kreeklasi ma ei näinudki , ei tea , mis sai minu käsutada olevast laevastikust , ega teinud midagi , et kätte maksta neile , kes ründasid kaliifi enda — andku Allah talle rõõmu ja õnne — saadikuid . 
Pole mul palju jutustada ka merereisist el-Sitsili saarelt kreeklaste juurde . Igav ja üksluine oli see reis , mille jooksul peatusime tühjenevates ja allakäivates sadamates , sõime viletsalt ja kõikjal võtsid kreeklased ja muud rahvad meid vastu umbusu , kui mitte vaenulikkusega . Maad olid siin ometi viljakandvad ja ilusad , meri rikas ja tuuled soodsad . Mida lähemale jõudsime kreeklaste pealinnale , seda enam nägime mere-äärseid kindlustusi , seda rohkem ka laevu Egiptist ja Siidonist . Sõnumeid lendavatest laevadest me ei kuulnud . Siiski jäi mulle silma üks laev , mille meremehed Athoseks nimetatud saare sadamas kaupu maha laadisid . Väga sarnased olid nende karvased näod , osaliselt ka rõivad , aga peamiselt keel meid rünnanud lendavate röövlitega . Ka laevad olid sarnase kujuga . Kui ma kapteni käest küsisin , kes on need mehed , vastas ta et urussiidid , kes mööda Itili alla kreeklaste juurde kauplema purjetavad . Mida lähemale me sihtmärgile jõudsime , seda täpsemalt üritasin meelde jätta kõike , mida nägin — nii nagu El Hazlil oli palunud . Ei olnud kerge purjetada väikse laevaga vastutuult Aegeia merel , kui Euxine mere poolt võimsad vood vastu uhasid . 
Lõpuks jõudsime kuulsasse Konstantinoopoli linna , mille kõrged müürid ja tornid juba eemalt Marmara lahelt silma hakkasid , Contoscaliumi kaubasadamasse . Mu süda hakkas rõõmsasti põksuma , sest esimene laev , mis meile sealt silma hakkas , oli üks Basras ehitatud kaliifi laev ! Kapten tundis mu ära , langes ehmatusest põlvili , kuid ma rahustasin teda ja ta saatis sadamavahtide järele , et palesse sõna viidaks . Kuulsin , mis oli pärast rünnakut juhtunud . 
Lendavad deemonid põletasid merel ära kuus laeva , kuid see üks jõudis põgenema ja korjas merest üles niipalju ellujäänuid , kui suutis . Kolm lendavat laeva kadusid kuhugi ida suunas ja rohkem pole kapten neid näinud . Mind lendaval vaibal nad ei näinud , mehed olid liialt ametis võitluse ja päästmisega , ja Sindbadi loeti hukkunuks . Kaua oli laev kreeka saarte vahel ekselnud , kuni lõpuks eile Konstantinoopolisse jõudis ning kaupmees Farim Mussa — kes end ainsaks ellujäänuks pidas — oli palunud sel hommikul vastuvõttu kreeklaste kuninganna juures . 
Palju kuulsust ja rikkust on Bagdadis , palju kauneid paleesid ja ilusaid torne , kuid kreeklaste Konstantinoopol ei jää meie linnast sugugi maha . Kogu linn on ümbritsetud mere poolt müüriga ja asub ta maaninal , mille ühte külge uhab Marmara ja teisel pool on Kuldsarve laht , mille üle on tõmmatud kett , tuhandete seppade taotud kaitseehitis , mis ühtegi laeva ilma loata läbi ei lase . Müüril on valvetornid ning mõlemal pool maanina sadamad , pääsud linna ja jälle valvetornid . Mere poolt seega on Konstantinoopol vallutamatu — isegi kui sul on põhjameeste tavade järgi ehitatud laevad . 
Linn ise , mis suursugune , kirev , rahvast pungil , kihav ja keev , tahtis mul meie vaikse Bagdadiga võrreledes kisaga kõrvad lukku panna . Ilmselt pole maailmas rahvast , kes siin ei kaubelnud ega omas metsikus keeles lärmanud . Mind saatsid kaks valvesõdurit , kui läksime sadama juurest läbi kitsaste tänavate , möödusime nende pühakodadest ( millest , nagu ma hiljem kuulsin , puuslike pildid kuninga käsul kõigepealt välja visati , et nõnda ainsale ja õigele usule lähemal olla , ja hiljem tagasi toodi , ning mille käigus nad üksteist sadade kaupa maha nottisid ) , savist ja kivist ehitatud majadest , veidrast ümarast ehitisest , mille nimeks öeldi hipodroom , kuni jõudsime Suurpaleesse . 
Enne valitsejanna juurde juhatamist anti mulle rikkalikult süüa ja lasti end pesta ning puhata . Üks nende teener , kes mõistis araabia keelt , seletas mulle , et kuninganna Eirinh ei võta ühtegi saadikut jutule , kui see mustuse järgi haiseb ; isegi Frankide valitseja Karli saadikud saatis ta nina kirtsutades troonisaalist pesema . Järgnevate päevade jooksul sain ma aru , kui palju siin puhtust au sees peetakse , mis oli mulle üllatuseks . Isegi oma pühakotta ei tohtinud nad minna , kui eelmisel päeval polnud käinud kummalistes suurtes majades , kus kõik end pesid . Neid maju peeti ülal riigi kulul — nii rikastele kui vaestele . See ei olnud kerge , sest jõge ju linnas polnud ja vett ammutati suurest akveduktist . Ka süüa näis olevat esmapilgul keeruline , sest siin polnud kombeks toitu näppudega suhu panna , vaid see enne hõbedast harulise pulgakese otsa torgata . Ma pidasin seda veidraks , kuid aja jooksul harjusin . 
Õhtul tuli minu juurde keegi noor kreeka sõjapealik , strateegos Giorgios . Ta oli vägilasekasvu sõdalane , range ja umbusliku , ent siiski ausa pilguga . Ta ütles : 
" Maur ! Ole tervitatud Eirinhi palees ja basilissi enda sõna selle peale , et teid siin õiglaselt koheldakse . Ma loodan , et seni pole sul , Sindbad , meie valitsejannale midagi ette heita ? " 
Ma nägin kreeklase kavaluse kohe läbi . Ilmselt oli Farim Mussa kaevanud lendavate laevade kallaletungi pärast ja niivõrd uskumatu tundus see lugu kreeklastele , et nad — teades , et me pole palees kaupmehega kohtunud — otsustasid niiviisi teise kaupmehe sõnadele kinnitust leida . 
Ma rääkisin siis kalleletungist ja lisasin , et see oli vaid Allahi enda tahe , et mul õnnestus rünnakus ellu jääda . Kirjeldasin üksikasjalikult laevu , röövlite välimust ja torusid , millest nad tuld pritsisid . Mind kuuldes muutus Giorgios üsna morniks ja nägin , kuidas ta käed rusikasse surus . 
" Ma kinnitan sulle , " ütles ta , " et basiliss pole nende rünnakute taga . Need laevad on ohuks nii meile kui teile ja kõigile ausatele kaupmeestele . Ka mõned meie laevad on merel kadunud ja sosistatakse tuldpurskavatest draakonitest , kes mere kohal lendavad . Kui sinu kirjeldus on tõsi , siis on nad saanud enda käsutusse kreeka tule saladuse ... " 
" Mis on kreeka tule saladus ? " 
" Need tuldsülgavad torud . Aga rohkem ei saa ma sulle rääkida , kuna see on saladus . " 
" Mitte enam väga . Kui seda teavad juba röövlid ... " 
" Siis seda enam tuleb seda saladuses hoida . " 
Siis juhatas Giorgios mind valitsejanna juurde . Eirinh istus suures saalis rikkalikult kaunistatud troonil , hoidis käes kullast õuna ja kandis seljas punasest siidbrokaadist teemanditega kaunistatud kleiti . See oli naine , kes on keskea juba ületanud , kuid keda loodus on hoidnud meeste pilkude ja ihade jaoks endiselt värskena . Ma kummardasin tema võimsuse ja ilu ees , ega suutnud pilgus ja tervituskõnes oma imetlust tagasi hoida , mis kahtlemata ei jäänud Eirinhil märkamata . Ma ei tundnud kreeklaste kombeid ja tavasid , aga ühte ma nüüd teadsin — naine võib siin valitsejaks saada vaid siis , kui on väga kaunis . Isegi siis , kui ta on tapnud oma poja , seadusliku imperaatori . Eirinh kuulas mind avala ilmega , noogutas aeg-ajalt kaunite silmadega pikkade ripsmete tagant , mis panid mu südame kiiremini põksuma . Vahepeal küsis ta midagi — tema araabia keel oli ilus ja voolav - , millest teadsin , et ta on ka väga haritud naine . Valitsejanna trooni taga seisid muud võimumehed , kellele minu juttu tõlgiti . Teated as-Suwaysi kanalist panid neid ärevalt hüüatama , teated röövlitest lendavatel laevadel kreeka tulega — õudusest karjatama . 
" Russid , neetud russid ! " kisasid nad ja Eirinh käskis neil vait olla . Kui olin lõpetanud — kahetsedes , et meie kingitused röövlite saagiks langesid ja vapper kaliifi saadik El Hazlil on hukkunud , nii et ainult meie , vääritud kaupmehed , saame edastada basilissi sõnumi Bagdadi — sõnas Eirinh : 
" Sa tood sõnumeid , et üks vaenlane on meil veel juures . Veel tood sa sõnumeid , et kaliifi näol on meil üks vaenlane vähem . Kuid As-Suwaysi kanalil saab laevatada kahes suunas ... Teie kaupmehed on siin väga teretulnud ja seniks , kuni ohud meres pole möödas , vabastan ma nad tollimaksudest . Ütle seda oma kaliifile . Kreeka tuli ei oota teie laevu , kuni nad tulevad rahus . Õhtul oled sa oodatud mu laua taha aukülaliseks . " 
See oli napp sõnum , kuid sellega pidin ma leppima , sest järgmisena ootasid basilissi vastuvõttu frankide Karl Suure saadikud . Viimased olid Konstantinoopolis veetnud juba kuu aega , ega polnud saanud vastust abieluettepanekule . Ma palusin Giorgiosel endale selgitada neid asju ja algul oli ta tõrges , kuid kui vihjasin , et mul on lendavate laevade vastu midagi mõttes , siis ta rääkis : 
" Rooma Impeeriumi süda ja mõistus asuvad siin , Konstantinoopolis . Kuid Roomas , mille Karl vabastas barbarite rünnakust ja lõi tagasi teie , mauride , kallaletunge ja kus jumala sõna kuulutatakse teistmoodi , on paavst , kelle otsusest sõltub palju — kes valitseb kunagise ühtse impeeriumi Lääne-osa . Ta tahab kroonida selleks Karli , tolle verise vanamehe , kes on küll paljusid barbareid ristiusku pööranud , kuid pole ise rohkem kui üks metsik sõdalane . Minu valitsejanna kardab , et Lääs libiseb välja Konstantinoopoli haardest ja praegu kaalub ta Karli abieluettepanekut . Võtab ta selle vastu , satub ta oma sisevaenlaste rünnakute alla ja tõenäoliselt kaotab trooni — kõik teavad seda . Keeldub ta Karli ettepanekust — on igaveseks lõpp ühtse Rooma riigiga , Lääs läheb oma teed , seal võtavad niigi võimust juba barbarite kombed ja viisid . " Veidi järele mõelnud , lisas ta : " Tegelikult , kui teie , maurid , poleks vallutanud Syracusot , oleks ehk Karl juba kroonitud ... Nüüd aga peab ta enne Roomasse minekut ja paavsti veenmist koguma suure sõjaväe . Ent kõigest sellest hoiavad teda tagasi Germaanias mässavad barbarid . Ta ei saa lahkuda sõtta , enne kui seljatagune on kindel . " 
Ka Aladdin kuulas tema juttu huviga pealt ja muigas . Mina ütlesin : 
" Sa räägid , et Rumi jagunemise põhjuseks on vaidlus usu üle . Kuid kas ei jätnud teie prohvet samuti maha raamatu , milles kirjas jumala sõna ja mida mitut moodi lugeda ei saa ? " 
Giorgios põrnitses mind hetkeks pahaselt , ta silmad hiilgasid , nagu ikka usule andunud mehel , kes on kuulnud midagi jumalasalgajalikku : " Oh , milleks rääkida neist asjust sulle , maurile ? Aga tea siis , et meie , õigeusklikud , kuulutame ja teenime jumalasõna nii , nagu seda käskis teha Hristos — kes ei ole prohvet ! Meie mõistame ja teenime teda ainuõigel viisil , nii nagu on tehtud tema surmast ja elluärkamisest saadik , meie säilitame algupäraseid tavasid ega vääna neid nii , nagu tehakse Läänes . " 
" Kuid te kummardate ... pilte ? Kuidas saab pühadus olla inimese kätetöös , kuidas saab maalida nähtamatut ? " 
" Jumal on tõesti nähtamatu ja kirjeldamatu , kuid kui Jumala Poeg sai inimeseks , võttis ta endale inimese kuju , muutus kirjeldatavaks . Seega kinnitab Hristose kujutis kui inimese oma tõde jumala loodust . Ja tema kujutis loob sideme inimese ja jumala vahel . Seega võib seda kummardada . " 
Ma tunnistasin , et see on segane , ja ei suutnud kuidagi ette kujutada palvetamist Mohhamedi pildi ees . Siiski küsisin , kas piltide pärast ongi riigis vaen ? 
" Mitte ainult , " möönas Giorgios . " Ikonoklastid tahavad endale rohkem võimu . Ja nende seas on palju ilmalikke ning usujahedaid inimesi . Võttes õigeusklikelt ikoonid , võtavad nad tähtsuse kloostritelt ja kirikutelt . Minu emand ei saa seda lubada , siiski on ta trooni hoidmiseks sunnitud tegema järeleandmisi , kuigi süda on tal seepärast vaevas . Õnnis basiliss seisab pühade asjade eest . " Taas lõõmasid ja hiilgasid ta silmad ning häälel oli igatsev kõla . Ma ei teadnud , kas selle tekitas kirg valitsejanna vastu või usuline hardumus . 
Giorgios saatis mind jalutuskäigul enne õhtusööki , Aladdin kõndis meie järel ja aeg-ajalt kuulsin tema jahmatuspominaid . Suurpalee üllus ja vägevus ületas kõik mu ootused . Palju olen ma näinud suursuguseid templeid ja losse , ja mitte seades kahtluse alla Abassiidide võimsust , tunnistan , et Konstantinoopol on veelgi , veelgi kaunim . Oo , milliseid ehituskunsti musternäidiseid ma nägin , millist harmooniat inimese ilumeele , kätetöö , puu ja kivi vahel . Sellest innustatuna ütlesin ma Giorgiosele : 
" Kaliif Harun Al-Rašid — andku Allah talle palju elupäevi — on kutsunud Bagdadi meistreid , luuletajaid , tarkuseteadlasi kogu maailmast . Ainult kreeklasi pole nende hulgas . Neil päevadel ei mõtle me enam niivõrd vallutuste , kuivõrd õiglasema maailma peale , sest on ju ka Allahi sõna , et maailma tuleb muuta tema seaduste järgi õiglasemaks ja paremaks . Ka kreeklased on raamaturahvas , ja nüüd , kus kanal on avatud — miks mitte ei võiks see kujuneda kanaliks kahe maailma vahel . Ma arvan , et just selline oli kaliifi tahtmine meid siia läkitades . " 
" Sa kõneled tarku sõnu , Sindbad , " nõustus Giorgios . " Minu emandal on nende üle kindlasti hea meel . " 
Me jalutasime palee aedades , kus tundsin ära mitmed taimed , ja sain teada , et kaugetelt maadelt on need siia toodud ja aednike hoolitsevate käte all õitsema hakanud ja vilja kandnud . Meile pakuti magusat veini , mida ma küll mekkisin sellest rõõmu tundmata , sest Allah lubab seda teha võõral maal , võõraid kombeid ja külalislahkust austades . 
Kui me veini jõime ja Giorgios selle maitset kiitis , nägime eemal aededes mööduvat üht pikka kasvu meest , habemes ja mustas maani rüüs , keda saatsid tema teenrid . Kõik , kes teda nägid , kummardasid talle väga aupaklikult ja ma küsisin , kes ta on . 
" Basilissi väljavalitud patriarh , isa Tarasius , " vastas Giorgios pühalikul häälel . 
Ka mina kummardasin isa Tarasiusele , ent vana mees ei paistnud meid üldse märkavat , ta möödus meist ümisedes , kergelt taaruval sammul , tema näos peegeldus ülim õndsus ja rahuldustunne , nagu tuleks ta praegu maailma kauneima naisterahva embusest , ja ehkki ma juba teadsin , et sedasorti lõbud on nendele meestele keelatud , ei suutnud ma teisiti seletada patriarhist hõnguvat joovastust ja meelelist heljumist naudinguteilmas . 
Giorgios tabas mu jahmunud ilme ja seletas : " Küllap sai kõrgeauline patriarh just mõne usulise nägemuse . " Aga strateegose hääl ei kõlanud kuigi veenvalt , küllap kahtlustas temagi püha ilmutise asemel patriarhi liigset agarust veinipeekri kummutamisel . Kui patriarh oli meist juba mõne sammu kaugusel , tabasin täpsemalt ta üminast mõned sõnad ning muie mu suult kadus hetkega . Hoopis jahedad hirmuvärinad läbistasid mind . 
" Yog-sooo-thoooth niiigurr-aathh , " kostis mu kõrvu kummalisel venival toonil , madalal häälel ümisetav viis , kurjakuulutav ja õudne . Patriarh kaugenes meist taaruval sammul , kuid enam ei arvanud ma , et vein ta meeled segi on paisanud . Hull Alhazred ja tema Al-Azif meenusid mulle taas , kreeklasest nõid Aristophanes , kõik läbielatud koledused . 
Varsti palusin ma end vabandada , soovides enne õhtusööki pesta ja kasutada neid araabia- päraseid puhtaid rõivaid , mida kreeklaste külalislahkus mulle osutas , ning Aladdiniga omavahele jäädes soovitasin tal kõik silmad ja kõrvad lahti hoida . Ta noogutas taiplikult ja ütles : " Kreeklasi , mu 
isand , ei tohi iial täielikult usaldada . " 
" See peab tõesti nii olema , kui isegi hulgustest seiklejad seda teavad , " ütlesin . Ise kolasin ma mööda lossi ringi , otsides tasahilju patriarh Tarasiust . Ma poleks söandanud teda kõnetada , kuid eks minagi võinuks möödaminnes poetada sõna nagu " Cthulhu " ja jälgida , kuidas Eirinhi soosik selle peale käitub . Õukonnaga , mille ülempreester sonib Yogsothothist , nagu too reeturlik Aristophaneski , ei saa kaliif hoida lähedasi suhteid . 
Kas oli see puhas õnn või kõikvõimsa Allahi ettemääratus , aga Tarasiust ma nägin . Viivuks küll , ja möödudes Eirinhi ruumidest nägin ma teda üsna kummalises olukorras . Üks basilissi kuldehetega kaunistatud seltsinaisi — pilusilmadega nagu Aladdingi - , kellele olin äsja viisakalt kummardanud , kui ta minust möödus , hüüatas äkki midagi allasurutud häälel mu seljataga . Ma pöördusin ümber ja nägin , kuidas patriarh Tarasius ühest uksest väljus , kann joogiga kaenla all . Kiiresti tõmbas neiu vanamehe tagasi ja isegi noomis teda . Niipalju kui ma kreeka keelt mõistan , tähendasid naise sõnad , et seda jooki ei tohi patriarh puutuda , seda on vähe ja see on kingituseks . 
Enne õhtusööki levis palees kumu , et Eirinh on frankide kuninga abieluettepaneku tagasi lükanud ja saatkond , kõik peale ühe krahvi , on vihaselt lahkunud . Basilissi otsust tervitati rõõmuhõisetega ja paluti oma jumalalt talle pikki elupäevi . Mu ustav Aladdin tuli tagasi mõtlikus meeleolus , ka pilusilmad olid veelgi kitsamaks muutunud ja laubale üks korts juurde tekkinud . Ta kõneles , et oli siin ja seal teenritega juttu teinud , mis polnudki nii raske , kuna madalamast soost rahvas on kõige uudishimulikum ja võõrastega suhtlemisel julgem . 
" Ma ei teadnudki , " olin ma üllatunud , " et sa mõistad kreeka keelt , mu sõber . " 
" Vaid mõned sõnad , isand , sest oma rännuaastatel olen kohtunud ka kreeklastega , " seletas Aladdin ja jätkas : " Paljust ma ei saanud aru , sest siinsed kombed on selleks liiga kummalised . Siiski niipaljut ma mõistsin , et patriarh Tarasiust nähakse üha sagedamini äraseletatud meeleolus , nagu oleks ta purjus ja mitmed jumalateenistused on seepärast toimumata jäänud . Sellest ajast saadik , kui Tarasiuse usaldusalune Aristophanes reisides kadus , on vanameest üldse vähem näha ja ainult Eirinhi näikse teadvat , kus ta on ja millega tegeleb . Patriarhi ei armastata siin eriti , sest pärit on ta lihtsast soost ja tõusis nii kõrgele ainult tänu basilissi soosingule . Veel kuulsin , et palees kummitavat Constantinose vaim , kelle tema ema kaheksa aastat tagasi lasi pimestada , pärast mida ta ühes kõrvalises kambris suri . Ja veel räägitakse , et Eirinhi ainus soov siin maailmas on see , kuidas saada tagasi oma valitsuse alla Lääne-Rum . " 
" Sul on terased kõrvad ja taibukas meel , Aladdin , " ütlesin mina . " Selles veendun ma iga päevaga üha rohkem . " 
" Ma kiidan vaid Allahi , kui saan oma isandat rõõmustada . " 
" Kas oled kindel , et Tarasiuse kadunud kaaslase nimi oli ... " 
" Aristophanes . Sama kindel , nagu selleski , et basiliss tahab sinuga õhtusöögil rääkida sellest , mida ta oma õukondlaste ees valju häälega teha ei julge . " 
Õhtusöömaaeg toimus suures saalis , mille seintel põlesid magusa lõhnaga tõrvikud , heites võbelevat varju kirevaks maalitud seintele . Külalisi oli palju , ma sain aru , et terve õukond , ja lisaks minule olid külalisteks palutud veel frangi krahv , kaks Bulgaaria ülikut ja keegi Lesbose poeet , kes oma värsid basilissi voorusele ja suuremeelsusele pühendas . 
Üks süda on sul , Irene , igale ühele meist ja see , milles leegitseb Hristos , on suurim neist su armu ma naudin , joovastun sellest , kuid tean et kedagi kallimaks Päästjast sa iial ei pea 
Enne söömist pidid kõik kuldses kausis käsi loputama . Söök oli rikkalik ja kreeka hõrgutised ei jää maha Bagdadi kokkade imedele , ent vürtse siin ei tunta ja selle panin endale kui kaupmehele kõrvataha . 
Eirinh , kes istus minu vasemal käel , oli end enne söömaaega lõhnastanud ja ma ei salga , et tema lähedus pani mu ihu kergelt värisema , iseäranis siis , kui basiliss mulle lähemale kummardus , et häältemöllus oma sõnu paremini kuuldavaks teha . Tema malbe tooni , mille tagant kõlas südamevaev ja nukrus , pärast unustasin , et minu kõrval istub naine , kes lasi pimedaks torgata oma lihase poja ja teeks seda ka teiste lastega , kui tal neid oleks , et ainult troonil püsida . Samas , teda edasi kuulates , pidin endale tunnistama , et võib-olla ma eksin , kuna ei tundnud tema poega ning võimuiha muudab sagedasti inimesed kiskjatesarnasteks röövloomadeks . Eirinh kõneles minuga hoopis teisel toonil , kui ennist audientsil , ja kindlasti oli selles oma osa võõraste kõrvade puudumisel . Ainult Aladdin ja basilissi seltsineiu — toosama , kes ennist oli patriarhi noominud — seisid meie selja taga , ning neid võisime me mõlemad usaldada . Kuulsin , kuidas nad — algul ebalevalt , aga pärast üha meelsamalt — mõned sõnad vahetasid ja neiu sealjuures lõbusalt naeru kihistas . Vahest polnudki mu ustava teenri süda nii murdunud . Ka patriarh Tarasius istus meist mõned toolid eemal ja ma ei pannud tähele , et ta oleks veini ülearu palju rüübanud , äraolev ja uneleva näoilmega oli ta ometi ja aeg-ajalt heitis basiliss patriarhi poole kurje pilke . Süüa ja pidutseda siin linnas osati , veini kallati rohkem , kui see toidu allaloputamiseks ja janukustutamiseks vajalik oli . Ka vägilane Giorgios rüüpas ahnelt veini ja saatis oma emanda poole jumaldavaid pilke . Üha enam veendusin , et kui usuline hardumus ja kirg naise vastu ühes kehas koos võivad olla , siis Giorgios see mees oli . 
Eirinh rääkis mulle oma riigi suurusest ja võimsusest , ikka selle juurde tagasi jõudes , et Lääs libiseb barbarite võimu alla . 
" Oh , miks küll , " hüüatas ta vaikselt mu kõrvu veinilonksust innustust saades , " peab olema nii , et naisterahvas Rooma silmis Caesar Augustuse vääriline ei ole ega riiki valitseda ei tohi ! Kui ebaõiglane on see maailm ! " 
" Maailma ebaõiglust tahabki Allahi sõna uue ja parema korraga asendada , " sõnasin mina . 
" Kas siis teie jumal on õiglane , kui keelab mehel oma perenaise auks veinipeeker tühjendada ? " küsis basiliss äkki ja puhkes malbelt naerma , justkui muremõtted trooni pärast hoobilt pühitud oleks . 
" Jumal on üks ja ainus . Ei ole teist jumalat peale Allahi ja Mohammed on tema prohvet . Viimane ja õige , kes jumala sõna inimesele kõige lähemale on toonud . Mis puutub veini , siis Quran seda ei soovita , mõistab hukka , kuid jätab lõpliku otsuse inimese enda teha . Tänutäheks ja lugupidamisest sinu vastu " ütlesin mina ja kummutasin peekri . 
Eirinh vastas mu pilgule leegitsevate silmadega , milles kumas juba veini laastav mõju , ja küsis : " Kas vastuvõttudel Bagdadis veini ei jooda ? Kuidas te siis oma külaliste südant rõõmustate ? " 
" Sõnadega . Meie tarkuseteadlased ja poeedid ülendavad külaliste meeli rohkem , kui seda suudaks teha igasugune muu joovastav aine . " 
Seepeale basiliss tõusis ja plaksutas käsi . Teenrid kandsid ruumi mitu suurt savianumat — nende nägemise peale patriarh Tarasius võpatas oma unelemisest ja ohkas südantlõhestavalt — Eirinh tõusis , maad võttis vaikus ja valitsejanna sõnas : 
" Me täname oma külalisi Bagdadist , me võtame vastu nende kingitused ja lubame karistada röövleid , kes neid meie vetes reeturlikult ründasid . Tänutäheks ja austuse märgiks saadame me Sindbadiga Bagdadisse kõige paremat veini meie keldritest . " 
Kiiduhõisete saatel tervitasid õukondlasd oma emanda otsust . Tarasius ohkas veel kord igatsevalt ja vajus oma unelmatesse . Tagasi istudes ütles basiliss mulle vaikselt : " Andesta Sindbad mulle need sõnad , ma ei tahtnud sind ega kaliifi solvata . Siiski on mu soov , et sa selle joogi oma isandale viiksid ja kui see talle meelepärane on , siis toovad meie laevad läbi uue kanali seda juurde — olgu see minu austuse märk . Nimetasin jooki veiniks õukondlaste jaoks . Tegelikult pole see jook vein , see ei sisalda alkoholi . Kuid ometi on selle jumaliku joogi aroom hõrk ja maitse pehme nagu neitsi esimene suudlus . " Neid sõnu öeldes tõmbas ta keelega punastelt huultelt veinisõõmu , kattis viivuks mu käe enda omaga ja jätkas häält tasandades : " Nüüd , Sindbad , aga kuula ja jäta hästi meelde . Nagu taeva õnnistus tulevad mulle su külaskäik ja sõnumid Bagdadist . Rasked on ajad Konstantinoopolile ... Küllap su kaliif teab , mida tähendavad vandenõud ja salasobingud ; küllap ta teab , millise vastutuse paneb riigikoorem ühele inimesele . Kindlasti ei tea ta aga , mida tähendab valitseda naisena . Täna lükkasin ma tagasi frankide kuninga abielusoovi . Täna säilitasin ma oma trooni . Aga homme ? Karl Suur on vana mees ja sureb varsti . Tema riik — minu riigi läänepoolsed maad õigemini — jagatakse tema poegade vahel , kes ristimisest ja Rooma õnnistusest hoolimata on vaid barbarid . See riik ei püsi kaua ühtsena , ta laguneb , sest peale Karli pole kedagi , kes suudaks seda koos hoida . Karl on nagu Aleksandr , kes võib küll luua impeeriumi , ent selle tugevus ripub ära ühe mehe tugevusest . Saabub pimeduseajastu , milles vaid Bütsansi Impeerium on valguse ja jumalasõna kandja , kuid liiga vähese võimuga , et Läänt õigeusklikule teele tagasi pöörata . Meie saatuseks siin jääb Orient , pilk ida poole . Idas on Bagdad ja Harun Al-Rašid , sinu käskija . " 
" Andku Allah talle palju elupäevi , " torkasin ma vahele . 
" See oleks ka minu soov , " jätkas basiliss kiiresti , langetades jälle oma käe minu omale ja veenvamalt edasi rääkides . " Te vallutate Sitsiiliat . Te olete rünnanud Roomat , kuid edutult . Te olete pööranud oma pilgu Itaalia poole , kuid mitte kõiki oma jõude keskendades . " 
" See pole mitte Harun Al-Rašidi — andku ... " 
" Elagu ta tõesti kaua , jajah , ma tean , et sinu isand soovib muhameedluse üle külluses mõtiskleda ja ehitada teadusetempleid . Ta saatis su , et uurida , millised naabrid meist tulevikus võivad saada . Ütle talle siis , et ma pakun talle poolt Itaaliat ja maid Väike-Aasias kuni Ankyrani . " 
" Tema Kõrgeausus vist suvatseb naljatada , " kogelesin mina . 
" Tema Kõrgeausus pole iial naljatanud . Me liigutame oma tagmatad Väike-Aasiast välja . Teie tungite peale maavägedega Ankyra suunas ja samal ajal laevadega toodud kohortidega Sitsiilias . Rooma on hädaohus ja vana Karl peab oma tallalakkujat paavsti kaitsma . Bulgaarlaste ja nende liitlaste vallutusretk — selle eest kantakse hoolt — peab teda aga kinni . Hoopis meie tagmatad ja thematad jõuavad varem kohale ja peatavad teid Rooma väravate ees . Toimub lahing ja pärast seda kohtuvad basiliss Eirinh ja kaliif Harun Al-Rašid — kes kindlasti elab veel väga kaua — ja lepivad kokku uutes piirides . Bütsans on kaitsnud abitu Karli asemel Roomat . Ja erinevalt kaliifist , pole Karlil elupäevi enam kauaks . Veel pole teda kroonitud , mul on õnnestunud seda edasi lükata , ent kaua enam mitte . Kuid pärast lahingut Rooma all ? Keda siis krooniks paavst , keda siis tunnistaks Rooma päästjaks ja imperaatoriks ? Kaliif on saanud Väike-Aasia , Lõuna-Itaalia ja liitlase . Ütle seda oma kaliifile ! " 
" See lahing Rooma all , " ei mõistnud mina . " Kuidas saad sa öelda , et õigeusklikud selle kaotavad ? " 
" Keegi ei kaota , " lõi Eirinh käega . " Väepealikud lasevad mõnituhat meest maha nottida ja siis lähevad pooled lahku ; ehk saab mõni teie emiir ka paari tuhande hõbemündi võrra rikkamaks . Kalifaat võidab uusi valdusi , mina Rooma trooni . Saadetis joogiga on kauba kinnituseks — kui meie plaan edukalt õnnestub , varustame me Bagdadi selle nektariga niipalju , kui iganes soovite . Isegi meistri , kes seda valmistada oskab , võin ma Bagdadi saata . Aga sõda — sõda on vaid mängusõda . " 
" Mängusõda ? " 
" Täpselt . Me vaid mängime , et oleme vaenlased . " 
Ma ütlesin basilissile , et kannan tema sõnad kaliifile ette ja Eirinh tänas mind pilguga , mille ees olin väga lähedal tema jalge ette langemisele ning ta silmad ja nendes põlev leek saatsid mind ka siis , kui söögisaalist väljusime . Öösel ei saanud ma und — pea käis ringi nii joodud veinist , kui Eirnihi joovastavatest lõhnadest . Korraga avanes mu uks ja keegi must kogu hiilis tuppa . Kobasin kinzhalli järele , ent mingit rünnakut ei järgnenud . Kogu — kelles nüüd tundsin ära ühe basilissi teenritest — kummardas viisakalt ja asetas lauale kandiku peekriga . 
" Mu emand soovib teile kauneid unenägusid ja saatis janukustutamiseks keelekastet . " Siis ta lahkus . Peeker oli kullast , smaragdidega ääristatud , sellest hingus meeliülendavaid aroome ja selle põhjas helkles väikene võti . Ma ei puudutanud kumbagi . Enne veel , kui esimesed koidukiired läbi maalitud akna tungisid , koputas Aladdin uksele ja hiilis vaikselt tuppa . 
" Kummalised lood , isand , " ütles ta sosinal . " Kui sa mul pärast õhtusööki minna lubasid , otsisin ma toda näitsikut , kes on muide pärit Hasaariast , ja oma rännuaastatel ... " 
" Oled sa kahtlemata sattunud sinnagi ja mille keelt sa muidugi mõistad . Räägi edasi ! " 
" Ucguduk , nii on tolle kaunitari nimi , ja see tähendab — olgu Allah mulle armuline — kaevu , oli õhtusöögi ajal minu vastu lahke ja tähelepanelik ja ma lootsin , et ta on seda ka edaspidi , nii et võtsin vaevaks tema ruumide juures konutada . Ta väljuski , märkasin , et basiliss andis talle mingi kompsu , lausus mingid karmid sõnad ja siis libises neu öistesse koridoridesse , vargsi ringi piiludes — ega teda keegi jälita ... " 
" Mida sa siiski tegid , kuna armukadedus su südant näris . " 
" Nii see oli , isand . Tahtsin teada , kes oli see mees , kes Ucgudukile nii tähtis tundus , et mina ta peast välja lendasin , ehkki mõned ta sõnad ja vihjed üsna paljulubavad olid . Ma jälitasin neidu , ta läks paleest välja , ühe väikse ja pealtnäha varjatud värava juurde , kus ootas teda juba sadulas mees . Ma tundsin mehes ära frankide krahvi , tolle tusase näoga võõramaalase õhtusöögilaua tagant . " Siin , " ütles neiu , " on mu emanda kingitus su isandale , kõige püham asi , mida ühe sureliku käed kunagi hoidnud . Vii see Karlile kinnitusena mu emanda palavast armastusest ja ütle , et ta ootaks järgmist läkitust sama kannatamatult nagu minu emand teda oma sängi . " 
" Mis ese see oli , Aladdin ? " 
" Niipalju kui ma pimedas nägin , oli see üks lihtne linane naisterahva halatt . " 
" Mis sai edasi ? " 
" Edasi ma siiski kohtasin Ucgudukki , ta oli ehmatunud , kuid rahunes siis ja ... " 
" Mis ühesõnaga seletab viivitust , et sa alles nüüd minu juurde tuled . Olgu , Aladdin , sa oled tubli teener ja taaskord näidanud oma ustavust . " 
Ma vajusin mõtteisse ja sobitasin omavahel kilde , meenutasin hullu Alhazredi ennustust — " Karda kreeklasi , kes teevad kingitusi " . Saatsin oma teenri minema . Pidi olema veel üks mees , kes täna öösel und ei saa , ma mõtlesin Giorgiose peale ja tema pilkudele , mida ta üle laua Eirinhi poole saatis . Ei , kindlasti Giorgios ei maga , vaatab taevatähti ja unistab . Ma kutsusin valvesõduri ja ütlesin , et mul on strateegos Giorgiosele edasilükkamatuid sõnumeid . Kohtusin noormehega aedades , kahtlemata polnud ta silmatäitki maganud . 
" Ma nägin kummalist und , Giorgios , " ütlesin ma . " Nägin , et emand basiliss saatis mulle kingituseks sedasama jooki , mida ta ka minu isandale Bagdadis kinkis , seda kõige hõrgumat , mis pole vein , kuid ometi näikse olevat patriarhi pea segi pööranud , ja peekri põhjas oli võti . Veel nägin , et frankide kuningas Karlile saatis emand basiliss kingituseks ühe hariliku linasest riidest halatti ja palus edasi öelda oma armusõnad . Siis nägin unes kaliif Harun al-Rašidi , kes nõudis mu käest selgitust mu unenägude kohta . Mida mõistsin talle öelda ? Kumba naist soovitaksin ma usaldada ? Kas seda , kes kingib joovastavat jooki , või seda , kes kingib kleite ? Ja veel nägin ma unes , kuidas minu abiga vapper rüütel Giorgios hävitab lendavad laevad ja kõrvaldab nõnda Konstantinoopoli kohalt surmaohu . " 
" Kas sa nägid unes veel midagi , Sindbad ? " küsis Giorgios külmalt . 
" Veel paljut oleksin ma tahtnud näha — seda , näiteks , mis juhtub minuga siis , kui ma jooksin kingitud peekrist , ja seda , mida arvab frankide kuningas , kui talle saadetakse kingiks kõige harilikum kleit , mis siiski kõige püham asi olevat ... " 
" Vaiki ! " tõstis Giorgios ähvardavalt käe , " vaiki ja ära sunni mind tõstma mõõka saadiku vastu ja rikkuma külalislahkuse kohustust . " 
" Minu mõtteis pole külalislahkuse kurjasti kasutamist . " 
" Siiski oled sa mind pannud teadma asju , mida ma teadma ei peaks , ja külvanud mürki mu truusse südamesse . On ainult üks kleit , mida basiliss armastuse märgiks kingiks , kõige püham reliikvia Konstantinoopolis ja see on neitsi Maria kleit , milles ta Hristose ilmale tõi . Aga seda , Sindbad , ei saanud sa kuidagi teada . Ma olen ka kindel , et peeker pole mitte sinu unenägudes , vaid sinu magamistoa laual . " 
" Siis peaksid sa ka kindel olema , et võidad lendavad laevad ja saad kangelaseks . " 
" See pole kerge valik . Kuulsuse ja truuduse vahel valida ... " 
" Ülehomseks on määratud minu lahkumine . Sa pead otsustama kiiresti . Unusta see jutuajamine , teeni edasi oma emandat , unusta , et lubab armastust nii kaliifi saadikule kui frankide kuningale , kingib viimasele oma riigi kõige pühamaid esemeid ja kavatseb temaga salalikult abielluda . Unusta kangelaslikkus , unusta kõik ja ole edasi truu ebajumalatele ... " 
" Vaiki ! " 
" Unusta ausus , sest teenides salalikku meelt , pole võimalik jääda ausaks . " 
" Sindbad , ma ... ! " 
" Unusta see jutuajamine . Sulge silmad ja uinu lootusega , et kord kutsub basiliss sind enda juurde , valab kuldpeekrisse hõrku jooki ja ... " 
Noormehe käsi võpatas mõõgapidemel , kuid ma jäin vankumatult seisma . Ta üritas end taltsutada ja ohkas siis . 
" Mis jook see on , Giorgios ? " küsisin mina . 
" Ma ei tea , " sõnas ta . " Olen kuulnud sellest räägitavat , kuid alati sosinal ja salaja . Üks strateegos , kes oli seda proovinud , jäänud kadunuks ja räägitakse salamõrvast ... Ma tõesti ei tea . " 
Pimedusest , otsekui ilmutis ööst , tekkis me kõrvale Aladdin . 
" Ma otsisin sind , isand , " ütles ta , " ja kuulsin juhtumisi pealt teie jutuajamist . " 
" Ah midagi ei tee sa , Aladdin , juhtumisi , kuid kuna minule sellest ainult kasu on sündinud , siis ... Miks sa mind otsisid ? " 
" See jook , isand . Veel üht-teist olen ma kuulnud selle kohta sosistavat ja kindlasti teab ka kõrgeauline Giorgios rohkem , kui söandab võõramaalase öelda . Siis ütlen mina . Räägitakse , et basiliss ei teinud lihtrahva seast pärit Tarasiust patriarhiks sugugi niisama , vaid juba ammustest aegadest on nad koos otsinud muistseid saladusi . Üks Tarasiuse usaldusalune Aristophanes oli see , kes esimesena leidis selle joogi retsepti ... " 
" Paganate joogi ! " hüüatas Giorgios äkki . " Jah , ma olen seda kuulnud . Seda räägitakse vaid õelusest minu emanda vastu , sest tal on nii palju kadedaid vaenlasi ! Muistsed paganad , kes sel maal elasid , kummardasid oma ebajumalaid , kelle auks on nad püstitanud tohutult templeid . Ühe sellise varemetest leidnudki Aristophanes seinale kirjutatud retsepti , kuidas valmistada ebajumalate meelisjooki , mida nad nektariks kutsusid . See jook pakub ülendavaid meelelisi naudinguid , kuid on nagu mürk , mis su sisse ronib , tahtejõu halvab ja paneb nägema ilmutisi ja lummutusi möödunud aegadest , murrab su lõpuks maha , nii et sa midagi muud enam elult ei taha , kui ainult veel ühte sõõmukest , mille nimel oleksid sa — kui ainult suudaksid — sooritama kõike , reetma kõike . Kuid sa ei suuda , sest oled abitu , tahtejõuetu , lalisev joobnu . See kõik on vale ja väljamõeldis , ainult selleks , et minu emandat hukutada ! " 
" Siis kutsun ma sind oma tuppa , Giorgios , et enne hommikut juua üks kosutav sõõm ... " alustasin mina , kuid ei jõudnud lõpetada , sest sadama poolt sähvatasid äkki üle taeva tuledekeerised , kostis karjeid ja võitlushüüdeid . Koiduhämaruses nägin üht musta varju üle taeva libisemas ja siis veel ühte , mis otse paleest üle lendas ja suunas kohutava tulesähvaku väljajooksnud valvemeeskonna peale ja siis sadama poole edasi liikus . Nüüd tõmbas Giorgios mõõga ja tahtis röögatades oma meeste poole söösta , kuid ma hoidsin teda kinni . 
" Teene teene vastu , " ütlesin kiiresti . " Sina avasid mulle nektari saladuse . Mina maksan sinu abiga kätte lendavatele laevadele , sina saad kangelaseks . Kas sul on sadamas laev , mis varustatud kreeka tulega ? " 
" Jah , kuid ... " 
" Siis jookse sadamasse , vali välja kõige paremad ja vapramad mehed . Hoidke oma elusid , ärge võidelge laevade vastu praegu . Urussiidid on muutunud ahneks ja jultunuks , et ründavad Konstantinoopolit ennast , kuid nende isu taltub , kui on laevad röövsaaki täis laadinud . Siis lendavad nad minema ja meie jälitame neid . " 
" Aga kuidas ? " 
" Jäta see minu hooleks ! " 
Mõne tunni pärast olime me sadamas , kui ärevuses linn ärkas , ega suutnud veel taibata , millise rünnaku ohvriks nad olid langenud . Me vaatasime varjualusest , kuidas kolm lendavat laeva libisesid üle taeva ida poole . Kreeklaste sõjagaleer seisis sadamas ja üle selle parda küünitlesid vasest torud . Kreeka tuli , mõtlesin ma , on hea relv , kuid võib tulistada mõlemas suunas . Giorgios oli pardal ja ootas mu käske . Aladdin , kes oli meie toimetamisi pingsalt jälginud ja muianud , seisis mu kõrval . 
" Noh , hiinlane , " ütlesin ma . " Nüüd on sinu kord . " 
Aladdin noogutas , viskas riided seljast , haaras vaiba kaenlasse ja sukeldus vette . Mina jooksin pardale , käskisin hiivata ankruköie ning kui laeva põhja alt kostis kopsimist , nõudsin kreeklastel ettevaatlikult põhja auk saagida . Hämmastunud Giorgios , pärast lühikest vaidlust , kuuletus . Mõne hetke pärast kerkis laev õhku . 
Kreeklasi haaras meeletu hirm , mida minu rahulik ilme suutis peagi rahustada . Aladdin puges vaibaääre alt välja , naeris ja puudutas vilunult hieroglüüfe . Me tõusime kõrgemale , üha kõrgemale ja siis võttis laev suuna itta , kus ees terendas väike must täpp — urussiitide lendav laev . 
" Nüüd , Giorgios , " ütlesin mina , " juhid sina . Andku Allah meie laevale kiirust , et urussiidid kinni püüda . Nende hävitamine jääb juba sinu hooleks . " 
Itta ja siis põhjakaarde suundusid urussiitide laevad . Ühe neist , väiksema ja väetima saime me kätte sama päeva õhtuks . Nad kostitasid meid tulejoaga , kuid kreeklaste galeeri torud olid võimsamad ja tema tuli lendas kaugemale . Ma imetlesin kreeklaste keerulisi mehhanisme , mille oli välja mõelnud , nagu ma nüüd Giorgioselt kuulsin — Egipti võlur Callinicus - , millise osavusega olid laeva sisse ehitatud pumbad , mille kohal kees katel . Pumbad imesid kuuma vedelikku torudesse ja paiskasid siis surve all vaenlase poole . Lendav tuli , püdel ja sültjas mass sööstis läbi õhu , lajatades vastu urussiitide laevakere , süüdates selle põlema . Nüüd üritasid urussiidid laskuda veepinnale , et voogudes tulekahju kustutada . Kuigi laeval oli mast , ei uskunud ma , et ta veel kreeklaste galeerile kiiruses ja manööverdusvõimes vastu saaks . Giorgios osava strateegosena oli juba Aladdiniga arendanud märkimisväärse koostöö . Minu jaoks oli lendava laeva hävitamine vaid kättemaks , kreeklase jaoks aga kodu kaitsmine , püha kodus , mida ta tegi erilise innukusega , otsekui minu keerukate küsimuste ja valikute eest põgenedes . Galeeri tuletorusid ei saanud me suunata otse alla , sestap kaugenemise urussiitidest ja andsime uue kogupaugu . 
Iial ei unusta ma kesest taevast keerlevat tulekera , millelt kostis põlevate inimeste hädakisa . Me ei hoolinud röövitud kaupadest , me karistasime ja maksime kätte . See , mis lõpuks veepinnale laskus , oli vaid põlev vrakk , ei enamat . Juba varem hüppasid sealt välja leekivad inimkujud . Giorgios seisis , juuksed meretuules lehvimas , Bütsansi lipp vasakus käes , näitamas odaga suunda , kuhu tulejõud suunata . Laevapõhjas kirjutas kroonik igat tema liigutust — ma sain aru , et igal lahinglaeval on kreeklastel kroonik kaasas — värisevi käsi pärgamendirullile . 
Hävitanud nii ühe laeva , sööstsime me taga ajama teisi , millest selleks ajaks oli vaid pisiked täpid silmapiiril . 
" Ta pöördus itta , " märkis Giorgios , " vastutuult . Imelik . " 
Aladdin seletas strateegosele lendamise põhimõtteid ja et põgenemisel ongi kõige kavalam vastutuult sõuda , tuul pakub oma käe laeva alla ja kannab teda ; tagant puhudes aga surub seda allapoole . 
Giorgios vangutas pead . " Lendavad laevad ja vaibad ! Konstantinoopol ei püsi kaua , kui meid edasipidi õhust rünnatakse . Ketist üle Kuldsarve pole kasu ja ... " 
" Urussiitide laevad me hävitame . Ja Bagdadit ei pea te kartma . " 
Ta ei pärinud rohkem . 
Öösel süütasime laevas tõrvikud ja lendasime edasi , lootuses , et päevavalguses taas põgenikud leiame . 
" Miks nad ei lenda kodumaale , vaid itta , sinna metsikute mägede suunas ? " mõtiskles Giorgios öösel , kui olime end tekkidega külma eest katnud ja sõdurid meile sööki keetsid . 
" Lagedas taevas pole neil meie eest kuhugi peituda , " sõnas Aladdin . " Ilmselt olid need laevad merel Egipti ja Kreeka vahel , röövisid kaubitsejaid ja laskusid siis merele , heiskasid purjed ja müüsid osad kaubad sadamates maha . Urussiitide laev , millest me Athose sadamas möödusime , oli väga sarnane lendavale laevale . Siis otsustasid nad koju pöörduda , kuid möödudes Konstantinoopolist ei suutnud kiusatusele vastu panna ja ... " 
" Võib-olla ka kättemaksuihale , " arvas Giorgios . " Meie suhted Kiieviga on võrdlemisi mitmetahulised . " 
" Igatahes nüüd nad põgenevad ja otsustasid varjuda Lumistesse Mägedesse . " 
" Kolhiida rannikule , " märkis Giorgios . " Kus nad oma huku leiavadki . " 
Kolm päeva kestis meie rännak mere kohal , pidevalt märkasime me urussiitide laevu , mis ilmselt olid röövitud kaubad üle parda heitnud , et kiiremini liikuda . Me jälitasime neid , katsusime ära arvata nende käike , vastavalt tuule suunale , et lõppsihiks on varjupaik mägedes . Vahemaa vähenes pidevalt , sest Aladdin võlus hieroglüüfidest välja üha uusi saladusi ja jõudu . Urussiidid olid peaaegu ammendanud kreeka tule , nägime , kuidas nad ühe toru üle parda heitsid , otsekui näidates , et enam ei saa nad väga ohtlikud olla . 
" Meie üritus on püha , me teeme seda Eirinhi Impeeriumi päästmiseks , edasi ! " oli Giorgios , oma emanda vapper rüütel endas kindel . Meie jaht lõppes viiendal päeval , kui mõlemad urusssiitide laevad tuleulatusse jõudsid . Nad kisasid ja karjusid midagi , ilmselt sõimasid kohutavate vandesõnadega ja pritsisid meie suunas viimast väetit tuld , mis ei teinud meile liiga . Olime jõudnud maa kohale , eemal terendasid Lumised Mäed , kuskil nende taga peaks olema Armeenia , minu armsa Banhassiri kodumaa ja sealt edasi Hasaaria . Laev , millel polnud enam kreeka tuld , laskus ja me saatsime talle leegi järele . Tuld võttes hakkas laev laperdama , kuni purunes lõpuks vastu teravaid kaljuid . Kolmas laev jätkas põgenemist , sülitades viimaseid tulevarusid , nagu jõuetu ja haavatud draakon , kuni Giorgios , oma püha lippu kõrgele tõstes ja odaga vehkides andis käsu kogupauguks kõigist torudest . Enne kui lendav laev kaljudele pudenes , oli ta juba söeks põlenud ja inimesed sellest välja hüpanud , eelistades tulesurmale kukkumist vastu kaljusid . 
Ka meie laskusime kividele ja seal , kõrges mäetipus , kui Giorgios asetas kanna urussiidi veristele jäänustele ja taamal suitsesid lendava laeva rusud , pani kroonik kirja viimased read jutustusest strateegose kangelasteost — ilmselt vaikides maha püha ususalgajate Aladdini ja Sindbadi tagasihoidlikud teened — ja luges nad ette : " Nüüdsest peale saagu kõik õigeusklikud seda maad nimetama sinu nime järgi Giorgiaks ! " Kreeklased palvetasid ristilipu ees ja tänasid oma jumalat . Me asusime tagasiteele . 
Sedapuhku purjetasime üle mere , kasutasime ära ida mägedest puhuvaid tuuli , peatusime paaris kreeka sadamas , kus kroonik kõikjal Giorgiose kangelastegu kuulutas . Kui Konstantinoopoli tornid taas paistma hakkasid , tulime me Giorgiosega tagasi meie jutuajamise juurde , mille lendavate laevade rünnak oli katkestanud . 
" Palju saab olema sul oma käskijale jutustada , Sindbad , " ütles Giorgios . 
" Peamiselt seda , et kreeklaste maal elavad kangelased , kes teenivad ausalt ja vapralt oma kodumaad , isegi kui teavad , et valitsejad pole kuigi ausa südamega . Kuid armastus teeb pimedaks . Mine ja ole ustav oma emandale , looda , et ta ei sunni sind kunagi toimima sinu südamekäskude vastaselt . Mina loodan , et iial ei pea meie sõjaväed vaenuväljal kokku saama . Saagu As-Suwaysi kanalist rahukanal . " 
Me lahkusime Konstantinoopolist Farim Mussa laeval vaikselt ja tähelepandamatult , Eirinhi ma ei näinud ja kreeklased ei olnud kasinad oma uue kangelase ülistamisel . Meie tagasitee kulges vaevadeta , kusagil ei peatunud me pikemaks kui hädapärast vajalik , kuni jõudsime Basra sadamasse , kust ma kohe Bagdadi kiirustasin , et kanda kaliifile ette sõnumeid sellest , mis oli juhtunud tema saatkonnaga teel kreeklaste maale . 
Enne veel jätsin hüvasti oma teenri Aladdiniga , sest olin tema silmist lugenud soovi lahkuda . 
" Palju oli sinu jutust tõsi ja palju väljamõeldis ? " küsisin oma teenrilt . " Ja ära räägi mulle enam röövlitest , kes sulle minu ukse juures kallale tungisid ... Viis meest mõõkadega pole sinu võitlusoskustele mingi mure . " 
" Mis puutub džinni ja kaotatud armastusse , siis oli see kõik tõsi . Lendavat vaipa ei toonud mulle siiski džinn , vaid selle andis mulle minu isa , enne kui ta suri . Olen tõesti palju rännanud , kuid mitte vaesusest ja seiklushimust , vaid oma isanda soovil ja tahtmisel . " 
" Ja kes on sinu päris-isand ? " 
Aladdin pilgutas kavalalt oma kitsaid silmi . " T'angi dünastia ülik Wang-Tsou , kes muuhulgas peab imperaatorile ette kandma ka kaugetes maades juhtuvatest sündmustest . Enne , kui mind läkitati Pärsiasse ja Kalifaati , sain ühes kloostris Tiibetis kümme aastat õpetust . See on karm elu , mida ma elan , Sindbad , aga see võimaldab kohata selliseid inimesi nagu sina — keda ma sügavalt austan ning paraku ka Eirinhi-suguseid . " 
" Ja miks otsisid sa just minu teenistust ? " 
" Et kreeklased ei teadnud As-Suwaysi kanali lahtikaevamisest , ei tähenda veel , et Wang-Tsou sellest kuulnud polnud , " ütles Aladdin lõbusalt ja seejärel läksime me lahku . Minu autasust ta keeldus . 
Palju pole mul enam jutustada . 
Läksin Ümarpaleesse kaliifi juurde . Me andsime viimast au kangelasele El Hazlilile , kes langes mõõk käes ja Allahi nimi huulil . 
Ma kõnelesin Harun Al-Rašidile , et kreeklaste valitsejanna basiliss Eirinh , salakaval ja mürgine naisterahvas , kes võimuihast tapnud oma poja ja unustanud valitsemise nimel kõik inimliku , tahtis meid meelitada lõksu . Et pole midagi , mida ta vihkab rohkem , kui Bagdadi kalifaati , ega armasta midagi rohkem , kui oma võimu . Tahtes lüüa kaks vaenlast ühe hoobiga — meelitada meie sõjaväed reeturlikult Rooma alla , et seal meid kõiki oma jõude koondades lüüa , ning näidata paavstile , et ainult tema , naine , saab olla usu kaitsja ning ainult teda saab kroonida Rumi riigi ainsaks imperaatoriks . Samal ajal pakkus ta oma võltsarmastust frankide kuningale , et abielludes saada täieliseks valitsejaks ka Lääne pool . Ma ei kahelnud hetkekski , et vana Karl poleks pärast abiellumist enam kaua elanud . Meile , kalifaati , tahtis Eirinh saata oma muistsete paganajumaluste nektarit , et sellega meie vaim mürgitada ja laastada . Eirinh kartis saabuvat pimeduseajastut ja uskus , et ainult kreeklaste riigi valgustav võim võib seda ära hoida , kuid see on juba ammu-ammu käes ja selle vaim lehvib endiselt maade kohal , kuhu Allahi sõna pole veel jõudnud . Ma rääkisin , et veel pole saabunud ajad , mil meie peaksime väärusu kummardajatega tegemist tegema . Ma rääkisin Harun Al-Rašidile — igavene rahu olgu tema nimega - , et targa valitsejana on ta teinud ainuõige otsuse , pöörata enda sisse ja usinamalt mõtiskleda Quranist , kutsuda Bagdadi tarkuseteadlasi , poeete ja ehitusmeistreid üle kogu maailma — ka kreeklaste seast - , et Bagdadist saaks majakas , mille vaimuvalgus heidab säravat helki üle maailma ja et otsijad hinged ise meie poole pöörduksid . Et kaliifi lõputu tarkus on ette näidanud õigeusklike valitsejale ainsa tee : otsida tõde Allahi sõnast , otsida ilu maailmast ja inimesest , ega mitte veel mõelda selle jagamisest maadega , mis selleks valmis pole . 
Harun Al-Rašid kuulas mind ära ja ütles : " Tõde ise kõneleb sinu suu läbi ja veel ühe asja olen ma teada saanud . Et selles maailmas saab naine tõusta valitsejaks ainult siis , kui on meeletult ilus , kuid ka sellest pole palju abi , sest võimul püsimiseks peab ta muutuma koletiseks ja tõstma käe ka omaenda lihast ja verest lapse vastu . Kui aeg pole veel küps meie ja õhtupoolse maailma vaheliseks läbikäimiseks , siis pole aeg ka veel küps naisterahva võimuks . Kas saame me süüdistada inimest asjades , mille põhjused ainult kõigekõrgemale teada on ? " 
Ja siis , sõbrad , naasesin ma oma naiste juurde , kahetsedes , et kingitusi on mul neile kaugetest maadest sedapuhku väga vähe , ning siis sain ma ka teada teener Ahmedi käest , et minu noorim ja südamele kõige kallim naine Banhassir oli mulle salaja truudust murdnud . Kuid vale tuleb alati välja ja nüüd tean ma paremini kuulata esimeste naiste Fatima ja Zulfija keelitusi , kui nad hoiavad mind tagasi kaugetele maadele rändamast , sest nende südames leegitseb tõeline armastus oma mehe vastu . Ja nende keelitusi olen ma ka kuulda võtnud , elades külluses ja rahus siin Bagdadis , et teie meeli jutustustega lõbustada ja seda teen ma senikaua , kuni saabub kõigi rõõmude lõpetaja , perekondade lahutaja , paleede lammutaja , surnuaedade ehitaja ja haudade seadja . Ja olgu me tänud Elavaga , kes ei sure mitte ja kelle kätes on kõigi nähtavate ja nähtamatute maailmade valitsemine . 
