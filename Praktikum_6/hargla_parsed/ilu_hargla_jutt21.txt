Uskmatuse hind 
Indrek Hargla 



Olen alati imestanud , miks see tee iial rohtu ei kasva , kunagi metsa pealetungile ei allu ega kitsaks läbipääsmatuks rajaks ei tõmbu . Autosid sõidab seda mööda harva , sest Eedul on vähe autodega tuttavaid . Ja ega Eedu juures tühja-tähja pärast käidagi , kui keegi siia teele keerab , siis rohkem ikka asja pärast . 
Tee nagu mäletaks oma kohust ja tunneks oma tähendust . Ta ei hooli sellest , kas keegi siia kruusa kallab või mitte , tema kulgeb ikka omasoodu , viib aleviteelt eemale metsa vahele , kõrgub üle madalate küngaste , muutub kitsamaks , unustab tolmu ja kivipuru , kattub metsamulla ja oksterüsaga . Aga jääb ikka selleks samaks teeks , mis juba aastakümneid on Hargla alevikeskusest viinud Parksepa taluni . Ja alati , kui ma seda mööda sõidan või käin , soovin sisimas , et selliseks ta ka jääks , et jääksid alles nii alevikeskus , Parksepa talu kui inimesed , kel ikka on vahest asja ja aega minna Karula metsasügavustesse Eedu juurde , küsida üht-teist tühja-tähja , vaadata koeri , keda sealt alati leida võib . Soovin , et oleks inimesi , kes lasevad teel tunda tema otstarvet . 
Nüüd võis olla juba hea kaks aastat sellest , kui ma viimati pöörasin oma autologu auguliselt Valga maanteelt aleviteele — umbes sealt , kus ühelpool männisalus kirik vanu aegu meenutab ja teisel pool kauplus ikka külainimesi lõuna ajal juttu puhuma toob ( sest nüüd on kohalikel rohkem asja poe kui kiriku manu ) . Ma ei pidanud hoolega Parksepa tee otsa otsima , sest teerist paistab kaugelt silma . Seda märgib suur tamm ning kinnitab sammaldunud piimapukk . Kõik nii nagu aastaid tagasi . 
Tee on kitsas nagu kõik metsateed siinkandis . Ma lasin juhipoolse akna täiesti alla ja sõitsin esimese käiguga , väga aeglaselt ja rahulikult . Avatud aknast riivasid mu põske puuoksad ja see oli hea . Sõitsin nii umbes kaks kilomeetrit . Siis tuli üks lagedam paljak — Parksepa talu tee ristus endise Sõõru talu juurde viiva vana teega , mida enam aastakümneid ei kasutatud . Ometi oli kahe tee vahel pisike lagedik , kuhu oli paras jätta oma auto . Millegipärast ei tahtnud ma Eedu õule oma vankriga sisse vurada . Ei tea isegi miks , aga nii tundus õigem . See maa hingas omas rütmis ja tundsin , et autorattad on seda juba küllalt häirinud . 
Seiskasin mootori , haarasin tagaistmelt oma kohvri ja kobisin autost välja . 
Sõõru tee viis nüüdseks juba varemeks lagunenud maja juurde , mille elanike saatusest kunagi keegi rääkida ei tahtnud . Ei siis , vanal ajal , ega ka nüüd . Ja nüüd veel eriti , sest toonane tõde oli uue riigi jaoks liiga valus . Ei tahetud rääkida , küll aga teati ja mäletati . See oli olnud väga vaikne öö . Vanaisa rääkis , et paugud olid meiegi hoovi kostnud . Vanaisa oli sõjas käinud mees ja tundis kohe ära , kas tegu on laskmise või lahinguga . Tookord aga oli olnud puhas mahalaskmine , hukkamine , mõrv . Mäletan , et vanaisa ütles üks kord jommis peaga välja , et näe , polõss mõtsavinnä Sõeru Annu ja Liinat maha lasnu , olõss Liinast sinu esäle kobõda pruudi saanu . Metsavennad olevat hiljem kätte saadud , üks jäi ellu , saadeti kaugele maale ja tuli tagasigi . Siia aga enam mitte , olevat Järvakanti elama asunud , kus teda keegi ei tundnud ja tema mineviku vastu huvi ei tuntud . Sõõru metsatalu polnud aga keegi endale tahtnud . Kes ikka sooviks hommikul sellest kaevust vett ammutada , mille najale varises kuulidest läbistatud naine ning tema ja tütre veri valgus läbi mulla . Ja kes teab , mis seal enne mahalaskmist tehti ... Ei , Sõõru talu oli aastakümneid hääbunud , kuri vaim oli tema peal ja keegi seal uut elu alustada ei soovinud . 
Teerist oli aga ikka kenasti alles , nagu valvanuks ta , et teeline õige suuna üles leiaks ega jääks pikaks metsa hulkuma . Siit — ristumiskohalt — jäi Sõõru peale umbes kilomeeter ja Eedu majani mõnisada meetrit . Ja kuigi siinkandis polnud kunagi maad niimoodi kellegi omanduseks peetud nagu maja või aita , oli see paarisajameetrine ring Eedu talu ümber ikkagi selle maja mets , ükskõik , kas siis seadusetäht seda kinnitas või mitte . Siin ei oldud kunagi usutud , et mets või maa saaks kellelegi päriselt kuuluda . Hoopis vastupidi peab olema — mets peab inimese omaks võtma , tunnistama teda osana endas , avanema talle ja olema kaitsjaks , toitjaks , hoolitsejaks . Kuidas saaks mets olla ühe inimese oma , kuis saab maa kuuluda inimesele ? Inimene saab ikka omada seda , mida inimkäed loovad . 
Siit edasi algas Parksepa Eedmundi mets , mis on sellele talule kuulunud juba niikaua , kui üldse siinkandis elu tagasi mäletatakse . Siin on ikka olnud piir — käänaku taga on koiramihe maja ja maa . Aga kõndida ja jalutada võib siin metsas igaüks . Kartma ei pea kedagi ega midagi , sest Eedu on hea inimene , temal pole kurja silma , nagu tema isal ennemalt olevat olnud ja ükski Eedu koer ei kipu kunagi ühtegi võõrast hammustama , kui too just kurjade plaanidega ei tule . Aga selle tunnevad koerad kohe ära . Vähemalt Eedu õpetatud koerad — nii arvatakse . 
Eedu isa ... Ma silmitsesin vana suurt mändi . Pettäi oli aina suuremaks sirgunud , aga märk oli ikka alles . Ma olin siis umbes nelja- aastane , vahest pisut vanemgi . Kõik oli toimunud täpselt sel samal kohal , kus ma praegu seisin . Vaevalt , et teegi siis laiem oleks olnud , sest autosid oli siis ju veel väga vähe . Eedu isa suri umbes kuuekümnendate keskel ja auto oli siinkandis haruldus . Surnut veeti vankriga . Imelik , ma mäletan isegi , et hobune oli tumepruun ja hirnatas teeristis valjusti . Naised sosistasid , et see olla halb märk , ma ei teadnud , miks . Ilm oli olnud palav ja ilmselt kiirustati kalmistule . Mehed olid pintsakud maha ajanud , õhus segunes higi , viinaauru ja odava tubaka lehk aga nii vist oligi parem , sest ilm oli tõesti väga kuum . Kõige ees läks hobune surnuvankriga , siis tulid Eedu ja minu isa , surnumatja ja seejärel kõik ülejäänud . Ristteel peeti pruun kinni , just kohe , kui ta hirnatas . Tahtsin emalt küsida , et miks me seisma jäime , ent ema pilk sundis mu vaikima — ei pea minusugune poisijunn kõiki täiskasvanute asju teadma . Isal oli seljas valge särk , mis juba higist laiguliseks oli muutunud , jalas mustad kottpüksid ja kirsasaapad . Tegelikult olid vist kõik mehed samamoodi riides . Matusevoor peatus ning vaikides vaadati , kuidas isa hiivas vankrist peitli ja haamri ja astus vana pettäi manu . Silmade kõrgusele , sinna , kust kellegi käed eelmisel päeval üleliigsed oksad kõrvaldanud , asus isa peitliga toksima ja mulle meenutas ta sel hetkel rähni . See pidi naljakas olema , kuid seda ma teadsin , et naerda ei tohtinud . Üldse oli imelik , et mind naabertalu matustele kaasa võeti — tavaliselt sellekandi inimesed lapsi matustel näha ei taha . Alles aastaid hiljem sain ma teada , et minu ema oli põrutanud , et enne , kui ristimärki puu sees ei ole , tema lapsi üksi koju ei jäta . 
Pettäi , nagu siin mändi kutsutakse , asetseb täpselt teeristil , paistab mõlemalt poolt tulles kaugele kätte . See on sedasorti mänd , mis ei kasva üles kõrgesse ja pikaks , vaid kidurdub jässakaks ning sitkeks metsahiiglaseks . Mäletan , et matuselised vaatasid isa tegutsemist vaikse huviga , keegi ei lausunud sõnagi , vaid viinapudel käis käest kätte ringi . Isa töötas kiiresti ja vilunult , ristikuju uurdus puusse üsna kiiresti . Minu isa oli põhjalik inimene , usun , et ta oli puuse risti voolimist varem kuuri all harjutanud . Kui puurist valmis sai , joodi veel lonks viina , midagi poetati ka puu alla . Kõik toimus iseeneslikult , vaikselt ja loomulikult . Vaevalt keegi eriti hingedesse uskus , aga vanu kombeid tuli täita . Ma ei teagi tegelikult , mida siin üldse usuti — kristlust segunenult rahvakommetega või vastupidi . Kuid millesegi tuli uskuda , miskisse õnnetoovasse ja kurja eemalepeletajasse . Elu on siin Läti piiri ääres alati raske olnud — et elus läbi lüüa , oli vaja õnne . Oma ja lähedaste õnnesse pidi uskuma . Uskmatuse hind oli ränk — halb õnn . 
Ka nüüd oli rist alles . Mänd säilitab kaua ja ilusti oma pealispinda . Kuulasin metsakoha ja silmitsesin vana pettäid . Ma ei teagi , mispärast ristilõikamisrituaal mulle Eedu isa matustest kõige rohkem meelde jäi . Kindlasti polnud see sellepärast , et pärast olin emalt aru pärinud , millega isa siis puu najal õigupoolest tegeles . Ema sõnu mäletan selgesti , kuid rituaal kinnistus mu mällu ilmselt mingil muul põhjusel . Mäletan ka seda , et isa oli ema peale üpris kuri olnud — milleks poisile vaja ajada seda soigu vaimudest ? ! 
" Risti lõikas isa puusse sellepärast , et onu Teodor ei saaks tagasi tulla . " 
" Aga ta on ju surnud . Surrakse ju päriseks . Nagu Hallu eelmisel sügisel ? " ei olnud ma ema juttu mõistnud . Hallu oli meie vana õuekoer , kelle isaga küüni taha matsime . Ilmselt siis , kui ma polnud veel nelja aastatki täis , mulle ka esimest korda surmast räägiti . 
" Surnu hing tahab ikka kodu tulla . Ja ta tuleb seda sama teed , mida mööda ta surnuaeda viidi . Kui onu Teodori hing nüüd tahab kodu tulla , näeb ta risti puu peal ja edasi enam ei saa . " 
" Aga miks ta siis ei või kodu tulla , kui ikka tahab ? " 
" Oh , kes neid surnu asju ikka täpselt teab . Aga surnu vaim võib mõnikord kuri olla ja on parem , kui teda koju tagasi ei lasta . " 
" Kas onu Teodori hing on sellepärast kuri , et onu Teodor ise ka kuri oli ? " 
" Surnu hing võib kuri olla , " kordas ema . " Surnu koht pole kodus . " 
Mäletasin neid sõnu hästi , sest kasvades tuli tihedamini matustel käia ning järgmisel korral , siis olin juba kümnene , seletasin ise õhinal sõpradele , miks matusevoor seiskus ja mehed puu sisse risti kukkusid õõristama . Surnu ei tohi kodu tagasi pääseda , olin üleolevalt asjatanud . Mind olid kuulatud suu ammuli ja ilmselt tundsin end tol hetkel väga tähtsana . 
Lapsepõlvest olin talletanud teadmise puuristist ja selle tähendusest . Millegipärast tundsin , et see kehtis ainult maal . Ei kujutanud kuidagi ette linnasurnut mööda tänavaid uitamas ja kodu otsimas . Ometi olin ma ise , omaenese kätega samasuguse puuristi lõiganud ka siis , kui isa suri . Ma ei teinud seda kartusest isa vaimu ees , ei teinud rituaalisunnist . Ma ei pidanud matusevoori kinni . Läksin öösel , ihuüksinda ja purukainena ( ma ei joonud matusest saadik mitu kuud mitte tilkagi ) Pärnu kalmistule tagasi ja lõikasin risti noorde mändi , mis jäi maantee ja surnuaia vahele ja paistis kaugelt oma jändrikkusega silma . Ma ei tea , miks ma seda tegin , tundsin vaid , et tahan seda teha ja nii on õige . Ma ei uskunud ega kartnud tol hetkel midagi ega lootnud ka . Kummati tundsin seal puutüve najal , et minu mitteuskumine ei tähendanud siis uskmatust . 
Heitsin männile viimase pilgu ja hakkasin astuma . Märkasin , et teepervele , kruusavalli oli pistetud otsapidi kolm suurt musta sulge . Ilmselt olid need kunagi rongale kuulunud , suled olid sünkjasmustad , istusid tugevalt kruusas , üksteisest mõne sõrme kaugusel . Ma ei teadnudki , mida arvata , ja läksin edasi . 
Maja polnud kübetki muutunud . Kui , siis ainult ehk veelgi vanemaks saanud . Rohekasmustad seinad , kunagi valged olnud aknaraamid , tumepruun uks õllekappa meenutava lingiga . Eedu maja uppus metsarohesse — männid pressisid end igast küljest peale , aidakökats , puukuur ja koeraaedik olid end surunud maja ligi , peremehe eluasemelt metsa kõheda pealetungi eest otsekui kaitset otsides . Vaid saun seisis iseteadlikult puude all . Ja see oli hea saun — üks parimaid , kus kunagi olen olnud . Eedu saun , soolased kasevihad , aur ... 
Seisatasin väraval — koerad olid mind juba märganud . Aga nad ei haukunud kunagi võõraste peale . Eedu oli nad niimoodi välja õpetanud . See oli omamoodi imelik , sest lähemalt ja kaugelt toodi koerakutsikaid Eedu juurde ikka sellepärast , et see neist korralikud jahi- või õuekoerad teeks . Haukuma hakkasid koerad aga alles kodus . Siin , metsa vahel ei sallinud Eedu tühja klähvimist . 
Metsa-Eedu , nagu teda siin kutsuti , oli maast-madalast saati aina penidega tegelnud . Ta aretas , kasvatas ja õpetas koeri , nagu oleksid need tema omad lapsed . Lapsi Eedul ju üks oli — Laida — aga mina leidsin kohati , et vanamees ei tee tihtipeale koerte ja oma tütre vahel vahet . Koiramiis oli tuntud siin ja kaugemalgi , tema haruldane anne penidega läbi saada oli Harglasse kunagi ka paar ajakirjanikku meelitanud . Televiisorist võis kogu maa näha , kuidas Eedu penide eest hoolt kandes endale elatist teenib ja maanurka kuulsaks teeb . Eedul oli koerte jaoks mingi kuues või seitsmes meel ja koerad teadsid seda . 
Praegu seletasin aediku juures viit koera , kõik jälgisid mind kõrvad kikkis , saba liputamas ja ninasõõrmed uuele lõhnale õieli . Mind ei tervitatud veel , mind uuriti ja katsuti selgusele jõuda , mis liiki tegelane üle õuevärava astumas . Viis silmapaari uuristasid mind . Aedik oli piisavalt suur , et kõik koerad saaksid vabalt ringi joosta — traatvõrguga eraldatud " koplid " ning nende sees asuvad majakesed lõid kõigile hoolealustele oma kodu tunde . Vaid üks koer — hästi suur ja must — polnud aedikus , vaid jooksis vabalt ringi . Kuid ka tema ei haukunud , küll aga silmitses mind tähelepanelikult ning lõrises vaikselt . 
Seisin endiselt aiaväraval . Uskusin , et koerte ärevus kandub peagi ka peremeheni , kes ilmselt majas askeldas . Minna ja Eedu uksele koputada tundus kuidagi pentsikult linnalik . 
Hingasin sügavalt metsaõhku , tundsin varajaste mustikate hõngu , mis segunes mändide tärkava suverõõmu ja rohetava sambla rõske lõhnaga . Aeg jääb siin Parksepa talu õuel seisma , mõtlesin . Kõik on nii nagu ikka olnud , vaid inimesed vananevad , mets kasvab suuremaks ja majale talletub rohkem sammalt . Koha vaim jääb aga ikka samaks ja tegelikult ei muutu midagi . 
Ja Eedu tuligi . Uks avanes kolksatades ning vana tuttav habemetüükas puhmaskulmne nägu vaatas ukse vahelt välja . Vaatas otse värava poole , sest teadis , et külaline on saabunud . Eedu kuulis iga kujuteldavat kahinat , mis maja ümber toimus , teadis igast õhkõrnast muutusest , kõik ümbritsev rääkis temaga . Sellisena olin ma Metsa-Eedut endale alati ette kujutanud . 
Kurat , kui rõõmus ma tegelikult olin . Ma olin kodus ja ma kohtusin vana Metsa-Eeduga ! 
Ta tundis mu kohe ära , hoolimata , et olin habeme kasvatanud ja kandsin võõrastavat roheliskirjut kaitsekostüümi . Võisin päris pentsik välja näha . 
" Valdek-poiss , kuramus ! " Uks lajatas kolksudes kinni ja Eedu astus pikal sammul värava poole . Enne kui ta mulle oma kohmaka kämbla sirutas , jõudis ta koerte poole rehmata — sõber tuli peremehele külla ! Ja siis nad haukusid , lühidalt ja kõvasti . See oli tervitus . 
Eedu oli minust pea kolmkümmend aastat vanem . Minu isa ja tema kasvasid koos siin metsade vahel üles , nägid sõjajärgset viletsust ja õudust , käisid koos Koikküla lossis simmanitel kaklemas , langetasid metsa , pidasid jahti , olid sõbrad ja seltsimehed . Me kolisime Harglast ära , kui mina olin keskkooli lõpetamas ja isa jäi nii haigeks , et targem oli linna tohtritele lähemale kolida . Eedut mäletan igast lapsepõlvepildist — tema tõi meile kutsikaid , temaga koos tegime heina ja puid , tema õpetas mind puust kujusid voolima . Eedu oli alati olemas olnud , ta ei olnud ainult isa sõber , ta oli minu enda Eedu , kes teadis metsast kõike ja pani mindki metsa armastama . Ta oli lahke ja karm ühteaegu , ei hellitanud kunagi , aga ei proovinud ka enneaegselt ja õpetlikult poisile elust , tööst ja a s j a d e s t rääkida . Eedu polnud võlts , mets ei kannatanudki valskust , Eedu ei mänginud ega etendanud kedagi , ta jäi ikka iseendaks — minu lapseea kõige lähedasemaks kaaslaseks . Ärge saage minust valesti aru — Eedu ei olnud teine isa , ei saanudki olla , sest isa oli mulle kõike seda , mida ta olema pidi , ja sealt ei jäänud midagi puudu . Metsa-Eedu aimas mind ette , oli mulle kõike seda , mida saab olla kolmkümmend aastat vanem sõber . Tema rääkis mulle metsast , õpetas seda kuulama ja aru saama , tema v i i s mind metsa . Ja ei ükski õppejõud ega teadur ei suutnud mulle hiljem Lõuna-Eesti metsade salapära ning iseloomu paremini edasi anda kui Eedu . Tema jaoks polnud mets akadeemiline uurimisobjekt , vaid elukeskkond . Eedu ei uurinud metsa , ta elas selles . Metsas on alati kaks poolust , nii rääkis ta mulle , on mehelik ja naiselik pool . Neid tuleb osata ära tunda , mõista ja nendega rääkida . Võibolla täitis Eedu minuga seda tühikut , mis jäi tema elutunnetuse jõujoontesse kui ainult tütrele isaks olemisest . Eedu naine oli surnud noorelt , Eedu oli Laida üksinda üles kasvatanud . Ema rolli oli tüdrukule täitnud mets , sellepärast tüdruk oligi selline ... imelik . 
Mina ka ei teadnud Eedu saladust . Seda saladust , miks ta jättis maha jahimehe ameti ja asus ainult koertekasvatusega tegelema . Kunagi oli tal jahil midagi juhtunud . Mis täpselt , ei tea vist keegi . Kuid sellest ajast saadik Eedu muutus ja kapseldus üha enam oma koertesse ja tütresse . Ma pole temalt kunagi pärinud , mis selle muutuse temas tingis . Olen kindel , et ta oleks mulle kõik ära rääkinud , aga ma lihtsalt ei taha küsida . 
Kuid ikkagi oli mulle jäänud tunne , et Eedu maailmapildis oli minu suhe metsa olulisem , kui Eedu enda suhe minusse . Kunagi olime leidnud puu , millesse sõja ajal oli tunginud peaaegu pidemetäis kuule . Eedu oli seda nähes väga nukraks muutunud . Inimese sõjahaavu saab ravida , metsa omasid mitte . Puudesse jääb kõik meelde , ( just nii oli ta öelnud — puudõsse , mitte puudõle ) , puud ei taha enda ümber surma näha . 
Alles hiljem , aastaid hiljem — kohalike pärimusi uurides — olin hakanud hoomama siinsetesse inimestesse imbunud uskumust puude esoteerilisest imamisjõust . Tihti arvati siin , et puuristi uuristamine on tegelikult surnud tagasipöörduja hingele varjupaiga pakkumine . Surnu vaim kinnistub puu sisse ja ei kipu enam kojujäänute meelerahu rikkuma ... Ja selline süsteemitus loodushõimude uskumustes on mind alati köitnud . Metsade keskel kasvanud inimpõlved kipuvad alati inimelu puude maagilise koosluseksisteerimisega seostama . Nii nagu puud elavad metsas oma elu , elavad ka inimsed oma tajutavas maailmas . Puud talletavad endasse kõike ümbritsevat , aastaringid räägivad ajaloost , kasvusuund ilmastikust , koorde uuristatud surmaristid jäädvustavad inimese ja metsa ühtsuse ... 
Siin usuti metsa , sest metsa polnud võimalik mitte uskuda . Ta oli alati olemas ja pidi ka igaveseks jääma . Ehk ka seepärast oli siin igal kirikuõpetajal raske olnud — puude ja metsasaladuste külgetõmme on võimsam ja lihtsam kui kantslist pakutu . Ja kui kiriku issameie ei passi kohaliku maailmapildiga , tuleb teda lihtsalt veidi kohendada . Minu vanaema luges mulle alati sõnu peale , kui linna sõitsin . Ühe käega pigistas mu paremat kätt ja teisega tegi ristimärgi . Kurja silma ja halva õnne pidid minust eemal hoidma nii neitsi Maarja , tema poig ja kes kõik veel . Ta pomises kiiresti päheõpitud salmi , mis ilusti kohalikus murdes riimus . Vaevalt ta seda kantslist oli kuulnud . Ma ei usu , et vanaema oleks kunagi tõeliselt mõistnud , mida mustas kuues mees pühapäeviti pajatas . Aga ta uskus oma õnne . Ilmselt uskus omal kombel jumalatki , nagu uskus ka puuristi vajalikkusse ja võimesse . Uskmatuse hinda ei tahtnud ta kanda , hind võinuks teiste peale langeda , nende peale , kes usuvad . 
Me ei läinud kohe tuppa , jäime õuele , Eedu näitas mind koertele ja hoobilt tundsin , kuidas mind omaks tunnistati . Viis peni hingasid minu poole oma lugupidamist ja nüüdsest olin oma . Suur must koer töllerdas kogu aeg Eedu ümber . Me istusime õuepoolsetele pakkudele , õngitsesin kotist viinapudeli , pakkusin Eedule suitsu ja kõik sai korraga nii mõnusaks ja koduseks . Koer asetas koonu Eedu põlvedele ja uuris mind oma külmade ja uudishimulike silmadega . 
" Etskae , või linnasaksad saavad kah aega kodukanti tullõ , " ütles Eedu , kui esimese punnsuutäie alla kulistas . Ta võis rääkida suurepärast eesti kirjakeelt ja minuga suheldes kasutaski seda , sest ta ei tahtnud minu suust kuulda unustatud poolmurrakulist keelt . Linnaaastad hakkasid minu murrakuse võõrsõnu sisse tooma . Kummati rääkis ta ise minuga sellist imelikku segakeelt . 
" Asja pärast tulen , Eedu , asja pärast . Mõtlesin , et saaks sinu juures mõne öö olla . " 
" Kas siis kodutulek ei olegi asi , mille pärast iks tulla ? See ju see kõikse tähtsam asi üldse ilma peal . " 
Kaks aastat polnud ma Harglas käinud . Kaks pikka aastat . Ma elasin linnas , aga Eedu pidas Harglat minu koduks . Olin talle selle eest tänulik , sest tal oli õigus . 
" Kuhu sa auto jätsid , teeristile või ? " päris Eedu edasi . 
" Sinna neh . Ei tahtnud koeri häirida . " 
" Mis see neist ikka häirib . Ka mõtsavaht käve siin iks oma villisega . Talvel kah tule õkva läbi lumõ . Hea auto on tal . Õli kah ei võta , sõida nagu vanapagana saaniga . Kuis sul om ? Õli ikka võts , kulu on suur ? " 
Eedu polnud eluski ühtki autot juhtinud . Masinaist ei teadnud ta suurt midagi . Aga alati päris ta minult ja ilmselt teisteltki , kel auto oli , kas õlikulu on suur või mitte . Ma ei tea , kust pärines tal see usk õli imelisse toimesse ja miks ta õli nii tähtsaks pidas . 
" Sõidab , sunnik , tee peale ikka ei jäta , " vastasin ja tegin ise kah suu seks . 
" Ä'a sa ta kohta sunnik ütlõ , tuu es tuu iad . Kuidas sääl insituudis , või kus tööl kah on ? " küsis Eedu edasi . 
Mis ma ikka oskasin öelda . Töö on töö ja tuleb ära teha . Aga töö on ju hea , kui saab kodukanti komandeeringu . 
" Hundi pärast tulõd vai ? " 
" Hundi pärast ? " ei saanud ma aru . 
" Nojah , meie mehed linna kirjutasid selle hundi pärast . On siia üks siginenud . Kentsaka olemisega teine . " Eedu hakkas murrakust vaikselt linnakeelele üle minema . 
" Murrab ? " 
" No nii arvatass . Ega ma's esigi ka täpselt tiia . " 
" Ei , ma ei tulnud hundi pärast . Mind huvitavad muumiad . Von Bassermani sugulased on Saksamaalt üles leitud . Nad on nõus suure raha maksma , et kabeli korda saaks . " 
" Säält ju puha kõikse ä' rüüvitu ! Paar laibakontsu vast ollõ allen . " 
" Iks mõ kae perrä , vaist mitskist saas aissa kah , " proovisin oma murrakujäänuseid . 
" No kae enne . Külanõukokust vast pead lua saama , ega nad muitu sind muumia ligi es lase . Hoiavad teisi kui silmaterasi . " 
Külanõukogust oli ammu vallavolikogu saanud . Endine sovhoosi osakonnajuhataja oli aastaid aktsiaseltsi esimees . Rahvas kutsus teda aga ikka esimeheks edasi . Umbes sedalaadi muresid kurtsid ka 17. sajandi kirikuõpetajad . Jehoovat kutsuti pikka aega maaesäks . 
" Räägi parem , mis muidu uudist on ? " 
" Aga muidu on kõik vanaviisi , hunt nagu olekski uudis vai nii . " 
Eedu küünitles jälle pudeli poole . Ta ei joonud palju , mitte nii , nagu siinkandis tihti kombeks on . Mets ja koerad ei kannata purjus pead . Ega ta polnudki selle ala mees . Aga praegu oli viinajoomine osa rituaalist . Viin pidi tegema minul kergemaks kohmetustunne üle elada . Eedu mõistis suurepäraselt , et mul on raske oma pika eemalviibimise tõttu loomulikult käituda . 
" Räägi siis , mis teil vanaviisi on , ma pole ju nii ammu käinud ! " 
Ja Eedu rääkis . Rääkida oli tal palju ja ta tegi seda põhjalikult ja mõnuga , pikalt ja värvikalt . Olen alati imestanud , kust võtab Eedu selle jutustamisoskuse , pole ta ju eriti koolitarkustki saanud . Aga ta pajatas oma nauditavas keeles , kõigest , mis viimaste aastate jooksul külas ja maanurgas aset leidnud . Kes surnud , kes sündinud , kes linna läinud , kes töö kaotanud , kes pätiks läinud , kes õnne otsa komistanud . Kohalik elu keerles ikka inimsaatuste ümber , poliitikast ega majandusest siin ei räägitud — liiga elukaugeks ja mõistmatuks jäid need asjad . Linnad olid kaugel ja niisama rahulikult , kui kohas ümberringi mets , arenesid ka inimeste elud . 
" Kuidas Laidal läheb ? " küsisin , kui Eedu hakkas oma pajatustega lõpule jõudma . " On ta üldse kodus ? " 
" Kodus ikka . Praegu on metsas , küll ta varsti tuleb . " 
" Hunti ei karda ? " 
" Laida ei karda ju ühtegi looma , tead küll . " 
Muidugi ma teadisin . Laida proovis omal ajal õppida EPA-s , kuid ei pidanud linnas kaua vastu . Ta tahtis oma metsa tagasi — linn ahistas teda ja kooliteadused metsast ei asendanud talle seda sisekaemust ja isetunnetatud metsa , mida ta endasse imes . Mäletan , et kohtasin Laidat õpingute ajal tihti . Iga korraga muutus tüdruk üha nukramaks ja kinnisemaks . Aga õpingutes jõudis ta tegelikult hästi edasi , vähemalt saksa keele sai selgeks . EPA-s kutsuti teda Metsanõiaks . 
" Oled ise ka seda hunti näinud ? " 
" Üks kord ja väga kaugelt . Ta haistis mind ja jooksis minema . Aga oli siin päris maja lähedal . See on üks väga suur ja ilus hunt . " 
" Kus ta elab , tead ? " 
" Ma arvan , et ta tuli eelmisel talvel kuskilt lõuna poolt ja pesitses ilmselt Kaika kandis . Tead , seal on üks hundile hea soine kuusepalu . Aga siis tuli allapoole . Ja see ongi imelik , miks ta siis pidama on jäänud . Mets on siin liiga tihe , rebaseid palju . Siin ei ole hundimets , saad aru ... ? " 
" Sellepärast ta siis murrabki ? Ei suuda sisse elada ? " 
" Miks hunt murrab ? Süvva tahab , mis seal's muud ikka ? " 
Kallaletunge loomadele oli olnud neli . Kaks korda oli inimesi rünnatud . Jõeäärsest külast , sellest , mis jääb kalmistu ja kaupluse vahele , oli ära viidud kaks lammast . Suurem hunt võib lamba küll hambu võtta ja minema tassida . Üks kord oli rünnatud päise päeva ajal vasikat , ilmselt oli lehm kallalekippuja minema peletanud . See toimus siit mitte kaugel , samuti ühes metsatalus . Neljas rünnakuohver oli olnud kalmistuvahi suur hundikoer . Loom oli murtud ja pool temast ära söödud , kui ta leiti , siis ta veel hingas . Aprillis oli keegi suur ja hunditaoline loom vanale kirikuõpetajale kallale tunginud . Mees oli küll pääsenud paari hammustusega , kuid küünisejäljed jäävad tema näole igaveseks , pärast seda juhtumit läkski ta Harglast minema . Teine rünnak oli olnud üsna hiljuti , kui puretud oli üht öö peale jäänud joomast külameest . Tema haavad olid päris tõsised , kuid kuna mees oli olnud üsnagi purjus , ei olnud ta kallaletungist suurt midagi mäletanud . Keegi oli metsa vahel kalmistu juures talle kallale hüpanud ning päris põhjalikult rapsinud . 
Kohalikud kahtlustasid neis hirmutegudes suurt hunti , keda usuti talvehakul Hargla metsadesse elama asunud , pajatas Eedu . Paar korda olid mehed ka hundijahti läinud , kuid kätte saadi ainult mõned varased jänesed ja üks unine mäger . Hunti oli küll nähtud ja kaks hagijanässi olid jäljedki üles võtnud , kuid kriimsilm osutus äärmiselt kavalaks ja osavaks . Just selliste huntide järgi tuligi ütelus , et susil on ühe mehe jõud , aga üheksa mehe aru , seletas Eedu . 
Ja linna , jahiametkonna poole oli vallavanem pöördunud just abi saamiseks , kardeti , kas võsavillem pole mitte marutaudis või muud moodi haige . Hunte pole Hargla kandis ammu olnud . Vallavanem osutus mõistlikuks meheks ja arvas , et äkki pakub juhtum ka teaduse seisukohalt huvi . Pakkus küll . 
" Mis sa siis arvad sellest hundist ? " 
" See on vana loom . Üks väga tark ja kaval emahunt . Ta võis siia tulla isaseotsingul , võis ka tulla söögijahil Läti poolt . " 
Marutaudis hunt ... Harglas ja sealt põhja poole jäävais Karula metsades pole tegelikult hundi jaoks sobivat maastikku . Metsad on liiga tihedad ja kuivad . Kuid tugev hunt võib sooritada sadadesse kilomeetritesse ulatuvaid rännakuid . 
Marutaudis hunt on haruldane nähtus . Ma ei teagi , millal siia kanti viimati oli põiganud marutaudis hunt . Kuid ühte juhtumit teadsin ma surmkindlalt , see oli juhtunud kunagi 18. sajandi esimesel poolel . 15. sajandil ehitati Karulasse , Harglast vast kümmekond kilomeetrit põhja poole kirik . Võõras võim tungis üha enam Oandi metsasügavustesse , et sealseid metsikuid ja võitlusihalisi hõime allutada . Võitlus ise pidi olema verine ja valus . Metsast ammutati võitlusvaimu , vanad sõjatavad ei lubanud end allutada võõrale võimule . Mõtsaesä oli lähedal ja õnnistas . Õnnistas rohkem , kui ükski siinkandis hiljem juuri ajanud võõrvõim kohalikku rahvast suutis relvile innustada . Kui " mõtsävenna " välja arvata , aga see juba teine lugu ... Kui ühele vanale lahingupaigale metsavendadele mälestuskivi pandi — see võis olla üks viis aastat tagasi — polnud tseremoonial ühtki vana kohalikku elanikku . Osalejad olid ainult noored , kes toonaseid sündmusi ei mäletanud . 
Karula kirik ise tehti Vene vägede poolt Põhjasõjas maatasa ja kuna uut selle asemele ei ehitatud , jäid varemed pikaks ajaks kohalikele omalaadi kultuspaigaks , kus sakste võimu peale põlastamas käidi . Mis sest , et parunid edasi valitsesid , põletatud kirik oli ikkagi sümbol — see , mida ei suutnud maarahva vägi — tegi teoks võõrvõim . Kuid kirikuvaremete kõrvale jäi alles vana reheahi . Suur kivist hoone , mil pajatuste järgi olid tugevast tammepuust uksed , koledate rauast tabadega . 
Palju neid seal suri ... ? Kirikuraamatud on sõnaahtrad . Veel suurema kurja ärahoidmiseks lukustati marutaudis hundi poolt hammustada saanud inimesed reheahju hoonesse . Rahvapärimus hoiab siiamaani alles mälestust mitmekümnest inimesest , kes elusalt müüriti . Mäletan , et vanaema rääkis , et kunagi olla siin olnud komme õitsiajal minna reheahju varemeile ja laulda seal lahkunud hingedele . Ka siis ei olevat keegi teadnud , kust hunt tuli . Võsavillem olnud kurjast vaimust vaevatu , kes tormanud läbi Hargla ja Karula , purenud tee peal kõiki , kes ette jäid , jätnud endast maha vaid veriseid jälgi ja kadunud metsasügavustesse . Puretud ja abi otsima tulnud inimesed , kes kõik kummalisel kombel osutunud neiks , keda pühapäeviti kirikus kõige harvemini näha saab , aeti loomakarjana reheahju kokku . Ja tammest uksed pandi lukku . Seniks , kuni kiviseinte tagant enam ühkti häält ei kostnud ... Laibajäänused põletati . Keegi ei tundnud huvi , miks ja kuidas . Räägiti , et on öid , kus rehe all surnud hinged kokku kogunevad ja võikalt häälitsevad . Nad pidavat jahti kirikumõisa pastorile , kes neid reheahju kokku ajanud ... 
Eedu silitas suure musta koera pead . Too pani nüüd ka käpa peremehe põlvedele , ent jälgis mind siiski valvsal pilgul . Viinapudel hakkas poole peale jõudma ja sääsed tüütasid mind üha enam . Eedut ei paistnud sääsed häirivat . Nägin ta kämmaldel mitut vereimejat , kuid kummati ei tekkinud nende hammustusist ta nahale mingeid kuppe . Immuniteet . 
" Mida te hundiga pihta hakkate ? Lasete tal rahus minna ? " 
" Igal hundil omad rajad , " lausus Eedu paljutähenduslikult . " Kuni tema meid ei puutu , es puuttu meie ka teda . " 
" Meie " pidi nüüd tähendama Eedut ja Laidat . Küla võis elada oma elu , Parksepa talu ei sekku looduse ja inimeste vahelisse arveteklaarimisse . See pole iseisoleerumine , see on eluviis , mida kõik austavad . 
" Noh , aga kui susi on ikka inõmesi purenu ... Ega teilgi siin asu saa olema , " õhutasin siiski Eedut . " Ja kui ta veel marutaudis on ... " 
Eedu tõusis ja läks oma suitsukoniga ukse manu , kus asus liivaämber . Muiates suges ta suitsuotsa liiva ja sügas oma habet . Must koer jäi peremehe istet valvama . 
" Laida es lase hundul meile kurja tettä . " 
Ta naases kasepakkude juude , võttis rohust pudeli ja ulatas minu poole . Rehmasin põselt sääse ja küünitlesin halja järele . 
" Marutõbiseid loomi ei või teada . Terve loom hoiaks inimestest eemele , aga haige on nagu sõge kurat , ei või iial teda . " 
" Mul koirad valvava , näed , kuidas Varro on ärkvel ? " ühmas Eedu ja sügas oma sõbral pead . Koer vastas talle andunud urinaga ja ühtlasi ajas tagumise käpaga eemale ligitikkunud sääse . 
" Varro ? Ilus koer , miks tema aedikus ei ole ? " 
Oma nime kuuldes tõstis koer pead . 
" Jah , see on Varro . Üks väga tark koer on Varro . Ise tuli , tead , aga ma ei tea kust . Ja läheb ka ise . Huvitav koer , vahest on päevade kaupa ära , kolab ringi , nagu otsiks midagi . " 
" Nii , et tema polegi sul kasvatada võetud ? " 
" Ei ole . Ma ju räägin — ise tuli . On siin minu juures , valvab maja , saab süüa . Ja kuidas ma ta ketti pane , kui ta ise , omal vabal tahtel on minu juurde tulnud . Sõbraks minule . " 
Varro oli üks kõige suuremaid ja mustemaid koeri , keda mina näinud olen . 
" Kuidas siis Laida saab hullu looma tõrjuda ? " pärisin . " Kui hunt ikka haige on , ei aita siin mingid loitsuid . " 
" Tead ju küll , tal omad meeled ja omad teed . Ei mina tea , kellega ta seal mõtsas räägib ja on . Meesterahvast ta ei taha , mõts annab tüdrikule kõik , mis vaja . " 
Ükskõik kui palju Eedu ei pingutanud , jäi mets talle ikkagi " mõtsaks " ja tegelikult nii oligi õige . Aga Laida ja mees ... Ei , Laida küll iial mehele saa . Kuigi enam pole küll vanad ajad , mil Harglast pärit tüdrukutel nõiakuulsus ees ja taga käis ja mehelesaamine nii raske oli . Lihtsalt ei ole Laidale meest tarvis . 
" Kas Varro ongi sul nagu kaitseks hundi vastu või ? " küsisin . 
" Mis toda hunti ikka kardan . Varro tuli ise ja läheb ka ise . " 
Hakkas hämarduma ning täiskuu kuma valgustas taluõue . Lõuna-Eesti lummuslik metsavari laskus meie peale ja haaras meid endasse . Öölinnud hakkasid viuguvaid kutsungeid hõikama , metsaöö laotas oma mantlit . Puude rõskus ja metsa hingus sundisid mind peremehe käest küsima , kas mitte pole äkki aeg tuppa minna . 
Eedu oli nõus , Varro jäi ukse taha valvama , kui meie astusime üle alati omamoodi lehkava Parksepa talu ukseläve . Kõik oli nii nagu ennegi — rõskav uksematt , lehkav toaesine , kus peremehelikult hõikas silma säravvalge piimanõu . Toaukselt avanes alati soe Parksepa talu igiomane hubane hõng . Hoobilt unustasin sääskede kipeldavad kupud , nende tõbraste imetud verekoguse . Maja sisemus tervitas mind lõunaeesti omase südamlikkusega , ükskõik , kas olin oma või võõras — maja sisemine hingus tundis , et tarvis on soojust ja kaitset pakkuda . Eedu hakkas toimetama — andis koertele õhtusööki ja kui ta köögi ja aediku vahet askeldas , jooksis Varro tal kogu aeg sabas . Jätsin Eedu toimetama ja läksin ise tahatuppa , süütasin tule . Lasin pilgul üle toa käia , õigemini üle raamaturiiuli , sest muu mööbel oli harilik ja vana . Jah , viimased kaks aastat polnud Eedu raamatuid ostnudki , uuemast ajast oli vaid Laida para-ajakirjad kenasti kokku köidetud ja riiuli pandud . Võtsin kausta , lehitsesin , lugesin diagonaalis mõnda juhuslikku artiklit — täielik jama , kuidas võib midagi sellist uskuda ... 
" Nuu omma Laida oma , " Eedu silmitses mind ukselävelt . " Ta esi ka iks kirutä sinna , saab vahest kopiku . " 
" Laida ? Kirjutab ajakirjale ? " ei uskunud ma omi kõrvu . 
" Paneb plika ühttõist mõtsan tähele , arvab , et vaja ka teistele rääki . " 
Siis pole isa jutustamisand kaotsi läinud . Pean neid lugusid kunagi lugema , mõtlesin . 
" Millest ta siis kirjutab ? " 
" Ähh , kaarnakivist kirutä . Aga eks ta esi räägi . Save miskse auguga kivi . " 
Kaarnakivi ? Huvitav , mis Laidale jälle pähe on läinud ? Peaks ta käest küsima , mõtlesin . Magama pidin minema üles lakka . Ka Eedu ise magas tihti maja peal lakas . Suviti tellis ta ikka koormatäie heinu , ja toppis pisukese pööningkorruse nendega täis . Laida luges sõnad peale , et hiired sisse ei läheks . Sügisel visati heinad jälle välja . 
Ma ei tahtnud enne magama minna , kui olin Laidat ka näinud . Jäin hoovile paku peale mõtteid mõlgutama ja suitsetama . 
Mul oli omamoodi hea lapsepõlv olnud . Poisse sündis Harglas alati rohkem kui tüdrukuid . Oli , kellega metsa vahel sõda mängida , rebaseurgu otsida , Põrgukoopasse kive pilduda . Ühesõnaga huvitav oli . Aga tüdrukuid oli vähe ja lapsena ma sellest veel aru ei saanud . Laidat aga nägin ma iga päev , päris tihti , ta oli osa minu lapseargipäevast . Kunagi olin pähe võtnud , et pean Laidat kindlasti suudlema , ja mitte lihtsalt sellise mopsti musu tegema , vaid niimoodi kallistades nagu filmides . Täie suuga . Ma vist üritasin selle sama tee peal , kus harilikult ikka kokku saime . Oli olnud parasjagu pime ja sumer õhtupoolik , kõik paistis justkui sobivat ... Kodus ütlesin , et kukkusin peapidi noore kuuse otsa , oksad , näe , kuramused kraapisid . Ja sain veel selle " kuramuse " ja valetamise eest rihma ka . Küünejäljed olid selgesti näha ja pakitsesid mitu päeva . 
Mulle meeldis Laida juures kõige rohkem see , et hoolimata sellest , et sa pole teda mitu aastat näinud , võtab ta sind vastu nii , nagu oleks sa vaid pool tundi tagasi korraks ära käinud . Ei mingeid suurejoonelisi tervitusi , ei naeratusi ega pärimisi . Ta lihtsalt tuleb su juurde ja hakkab rääkima sellest , mis talle oluline , millega hiljuti tegeles , või küsib naerusui , kas mul on taskus jupp nööri , tal vaja aidauks kinni sõlmata . Olgu viimasest kohtumisest möödas või kümme aastat , ei tee Laida sellest kunagi välja . Kui me oleme sõbrad , siis mis tähtsust on sellel , kui kaua me näinud ei ole , umbes nii näikse ta arvavat . 
Ta tuli metsast , eraldus sellest nagu haldjas hauast , õhkus puude vahelt välja , ilmus mu ette ja küsis : 
" Kuule , kas isa sulle süvva ikka pakse ? Meil on head sardellid , isa koerte jaoks tõi , aga ma ei luba tal nii head asja loomadele anda , söögu konte , kõik ju toovad oma konte siia . " Ka naine läks kohe tavakõnele üle , ilmselt isa mõjude pärast . 
" Tere , Laida , " ütlesin . 
" Tere , Valdek , kas sa mind ootad siin üksi pimedas või ? " Ma teadsin küll , miks teda Metsanõiaks kutsuti . Kuigi siis — EPA-päevil veel — kandis Laida oma juuste eest hoolt ja vähemalt üritas noore naisena välja näha . Enam ta ei proovinud . Mets võib sobida inimese hingega , ent naisterahvas muutub metsas liiga rohmakaks . Laidal oli seljas tumepruun kampsun , mille varrukad juba narmendasid ja kohati olid teravad puuoksad riidesse auke puurinud . Kammimata juuksed , millesse olid pudenenud paar kaselehte , langesid lohakalt õlgadele . Käes hoidis ta pihlakaoksi . 
" Hingasin värsket õhku ja ootasin sind kah . " 
" Ma teadsin , et sa tuled . " Laida istus mu kõrvale pakule . 
" Kuulsid automürinat ? " 
" Ei , ma aimasin miskit muud moodi . Ma mõtlesin sinust , olen juba mitu päeva mõelnud . Eks sa sellepärast tulidki . " Ta istus ja koogutas ennast kergelt ette ning ümises mingit vaikset lauluviisi . 
" Ma tulin muumiate pärast , Laida . Sugulased on välja ilmunud , tahavad kabeli korda teha . Aga kabel on ju muinsuskaitse all , meie seadustega on nii , et välismaalane sellele ligi ei pääse . Ja see on õige ja hea . Aga nende käest annaks palju raha välja pigistada . Ma tahan kabeli üle vaadata , siis saame summad kokku rehkendada . " 
Laida noogutas . " Viige nad siit parem üldse minema või matke maha . Ei sellest midagi head tule , kui surnu matmata on . " 
Siis hüppas ta äkitselt püsti , keeras end minu ette , pani käed mulle õlgadele ja sositas . 
" Tead , mul ongi tegelikult sinu abi vaja . Aeg om täüs saanu . Ma kaitsen aga ma ei jõua esi . Kas sa aitad mind ? " 
Siis tulid mulle need ronga suled meelde . 
" Mida sa kaitsed , Laida ? " 
" Midagi on sündimas , midagi koledat . Terve mets on märke täis , iga päevaga tuleb ainult juurde . Vaata linde , Valdek . Kohe maja man on rähnid , sääl , kus metsas on see väike küngas , tead , üle oja , seal on vähemasti kuus metsist . Aga metsistest mina ei saa aru . Ja metsa on kaaren siginenud . " 
" Kas sina torkasid need rongasuled seal teepervel mulda ? Arvad , et hoiab kurja eemal ? " küsisin muiates . " Laida , sa oled täiskasvanud inimene , mis sa tühja mooride loba usud . " 
" Kuri on juba platsis . Kaaren ei tähenda kunagi head . " 
" Hunt on siin liikvel , võimalik , et marutõbine . See ongi see kuri . " 
" Sa pole kunagi uskunud , Valdek . Sa pole kunagi uskunud , et inimesed , kes elasid meist sadu aastaid varem , on kõik märke maha jätnud . Keegi pole lahkunud jälge jätmata . Ja nendes metsades on elatud üle tuhande aasta . Nii kaua on inimesed õppinud metsa ja tema märke . Ära usu , kui ei taha . Aga on asju , mis lihtsalt on olemas . Sinu mitteuskumine ei muuda neid . " 
" Rahune , Laida . Kui minu uskmatus neid ei muuda , siis mis tähtsust sel enam on ? " Laida ei ärritu tegelikult kunagi . Lihtsalt ta tahab kõike öelda suure rõhuga . Ta pole ju harjunud inimestega rääkima . 
" Igal uskmatusel on oma hind . Sinu mitteuskumise peab keegi kinni maksma . " 
Vaikisin . Eedu tuli ukselävele ja Laida hakkas isaga pahandama , miks mind söödetud ei oldud . Täiskuu siras taevas , hakkas külmemaks minema , öö võttis võimust . Aga mets hingas üha tugevamalt , tegi hääli , peibutas . 
Eedu läks tuppa tagasi , Laida istus jälle minu kõrvale . 
" Kas sa siis aitad mind ? " 
" Milles , Laida ? " küsisin , kuigi juba teadsin . 
" Rohud on vaja välja panna . Kaitset on vaja , siin jääb loitsudest väheks . Sa kaarnasulgi nägid ? Nad on seal teepeal , ristipuu lähedal . Nüüd on see väga hea koht , sealt ei saa ükski kuri läbi . Puude peale tuleb üht-teist riputada , sõnu lugeda , noh seda ma teen ise . Aga mul on abi vaja , " seletas Laida õhinal . " Ma lõikasin tee pealt paar pihlapuu oksa . Need aitavad kah , siis kui täiskuuöö on . " 
Ma teadsin seda vana rituaali . Täiskuu ajal tuli lõigata pihlaoksi ja siis need värskelt ammutatud vette panna . Kui täiskuu täies hiilguses taevas särab , tõusevad oksad vees püstiasendisse . Ja jäävad sinna nõnda , kuni kuu taandub . Pihlaoksad pidid kurja vaimu vastu aitama . 
" Kas sa siis usud puuristi ? " pärisin naiselt . 
" Miks mitte ? Ma ei tea , et ükski surnu oleks siinkandis tagasi tulnud . " 
" See ei tõesta midagi . See on absurd , surnud ei tule tagasi . Enamikele surnutele ei uuristata puu sisse riste . " 
" Aga kust sa õieti tead , et nad tagasi ei tule ? Milles see avalduks ? Ähmases valguskogus , mis mööda tuba libiseb või teistpoolsuse häältes ? Kuidas me võime teada , et nad pole k ä i n u d ? Ehk on nad kogu aeg siin , meie juures ? Kust me seda teame ? Sa ju ise ütlesid praegu , et surnud ei tule tagasi . Järelikult sa usud , et see on võimalik , aga nad ei tule . " 
No mida ma pidin talle vastama ? 
" Kas sinu isa tuli tagasi ? " küsis Laida tasa . " Sa ju tegid ka risti . " 
" Ei teinud , " valetasin . 
" Tegid küll , pidid tegema , ma ju tunnen sind . Sa ei taha maksta uskmatuse hinda . Sa ei taha endale oma usku tunnistada . Aga sa oled siit pärit , sul on tarvis olla osake oma lapsepõlvest . Alati . Minul on ka ja ma ei häbene seda . " 
" Minul on vaja muumiad üle vaadata . Lõpetame selle jutu ja parem kui sa metsas ei kolaks , isegi kui see hunt pole marutõbine , on ta ohtlik . Siia tuleb mõned paremad jahimehed kutsuda . Teie mehed ei saanud ju jahiga hakkama . Su isal on ju kah püss , ma räägin temaga , äkki vaatab ise jälgi . " 
Kuid Laida nagu polekski mind kuulanud . Teadsin , et tegelikult ei lähe tal ükski sõna kaduma . Naine vahetab kiiresti oma näoilmeid , oleks nagu kaugel ja eemal , tegelikult aga kuulab väga tähelepanelikult kõike . 
" Isa ei lase teda , " ütles ta siis vaikselt . " Tead , miks ? Tule ! " 
Ja ta võttis mul käest kinni ja talutas hoovilt eemale , metsa poole . Läksime aida taha . Kuigi oli juba väga hämar , suutsin pimeduses ometi seletada üht väikest küngast . Minu üllatuseks võttis Laida põuest väikse taskulambi ja valgustas seda mühklikku moodustist . Paistis , et tegemist on kalmega . 
" Läinud suvel tuli üks suur koer isale aedikus kallale . Ründas . Mitte kaitseks , tige oli . See koer ei meeldinud mulle algusest peale ... Ta oli marutõves . Mürki veel ei olnud , aga ta oli haige , kuri oli tal sees . Tuli maha lasta ... aga isa ei saanud . Ta ei saa ühtegi koera tappa . Ma siis ise ... " 
" Sina lasid ? Eedu vanast jahipüssist ? " 
" Ei ... Ma kardan pauku . Tead , meil on üks suur seatapunuga olemas . Vahe väits , suure teraga , " Laida andis taskulambi minu kätte ja kääris oma parema käise üles . Valgusvihk langes sinetavale piklikule haavale , mis ulatus mööda rannet küünarnukist peaaegu käelabani . 
" Ta rabeles , isa sai ta küll köiega kinni ja ikka ta rabeles nagu oleks teadnud , mis teda ees ootab . Ta uskus , et sureb , teadis , et oli kurjaks läinud . Kuri oli tema sees . Ka see koer oli juba märk , kuid siis ma veel ei saanud aru . " 
" Aga miks siis Eedu ei lasknud ? " 
" Sa ei tea vist ... See oli ammu , jahil . Mina olin väga väike siis veel . Isa lasi meie koera maha . Oli arvanud , et mäger . Kaks korda tulistas . Oleks ühe paugu lasknud , ainult esimese , oleks koer ellu jäänud . Aga ta lasi kaks korda , sest midagi põõsas veel liikus . Ta näeb seda tihti unes . Karjub ... Jahimees ei tohi kunagi lasta põõsasse , umbropsu . Ei tohi ja isa teadis seda ... aga ikka lasi . Sellest ajast ei saa ta enam ühtegi koera tappa . Ja ma arvan , et hunti ka . Isa ju sellepärast neid koeri kasvatabki — et tapetu eest andeks paluda . Maksab võlga . " 
" Hunt ei ole koer , " pomisesin segaduses . " Hunt on kiskja . " 
" Hunt on ka elusolend , kellel on õigus toitu hankida . " 
" Aga kui see hunt inimestele kallale läheb , pole see enam toiduhankimine . See on mõrv , inimene peab ennast kaitsma . " 
Läksime hoovile tagasi . Öölinnud tegid metsas kriiskavaid ja võikaid hääli . Laida võttis mult taskulambi ja kustutas selle . Jäime taas pimedusse , ainult täiskuu valgustas kollaka õõvsa valgusega metsa ja taluõue . Ja siis ütles Laida väga vaikselt , peaaegu sosinal : 
" Roika Mart , tead see , keda ükskord öösi pureti seal kalmistu lähedal , kutsus mind enda juurde . Haavu vaatama , ravitsema või nii . Ma siis läksin . Võtsin rohte kaasa ja paar leotist ... Need on väga halvad haavad . Imelikud , ei kasva kinni . Ja Mart pidi öösiti sonima . Mina teda ravida ei mõistnud . Huvitav , et kõik rünnakud on olnud kalmistu lähedal ... " 
Ta vaikis hetkeks ja jätkas siis taas . 
" Tead , mis ma metsast leidsin ? Üks kuu aega tagasi ? " 
Loomulikult ma ei teadnud ja Laida jutustas mulle . Ta oli otsinud ronga pesa , jalutanud juba tunde ja lõpuks jõudnud ühte sallu , kus " midagi hakkas kohe minuga rääkima " . Koht jäi siit umbes kilomeetri jagu põhja , Karula poole . Salus oli Laida kogemata komistanud ja kukkunud . Ta oli käe ära löönud ja hakkas siis lähemalt vaatama , mis seal maas on . Ja ta oli keset metsa avastanud kivirea . Täiesti täissammaldunud kivid moodustasid enamvähem nelinurkse raami . Seal oli kunagi maja olnud . Kunagi väga , väga ammu . Karula metsad on tugevad , võimsad ja vanad . Viimase kahesaja aasta jooksul on aga maastik siinkandis palju muutunud . Inimesed on hakanud rohkem põlde harima , metsalt maad ära võtma . Kui aga juhtub inimene laisaks jääma , ei lase mets ennast kaks korda paluda ja hõivab hooldamata maa tagasi . Laida oli hakanud uurima vanu kirikuraamatuid , käinud isegi Valgas raamatukogus , tutvunud loodusalase kirjandusega , olnud arhiivideski . Ja nii paljugi huvitavat välja tuhninud . 
Kunagi oli olnud seal üleval metsapiir . Ja metsa serval oli olnud maja . Väga halva kuulsusega maja , sest seal elanud keegi Liisu . Nõid . See olnud 17. sajandi lõpul . Liisu hauda , teist , seda päris hauda , seletas Laida , pole säilinud . Aga Liisu surnud kaks korda . Esimest korda suri ta noore tüdrukuna , siis elas ta veel rohkem põhja pool , päris Karula kandis . Tema vanemad olnud üpris rikkad . Sestap pandi talle hauda kaasa palju asju , et teises ilmas oleks kohe käepärast võtta . Pandi prosse , helmeid , paar sõrmustki . Kuid esimesel ööl peale matust tulnud hauaröövlid . Ajanud pehme mulla lahti , kangutanud kirstukaane valla — teadus rohkest kaasapanekust oli juba levinud . Röövlid saanud kerge vaevaga prossid kätte , kuid ühte sõrmust näpust ära ei jõudnud tõmmata . Otsustanud siis sõrmuse koos sõrmega võtta — mees roninud ise sügavamale kirstu , pannud põlve Liisu rinnale , hakanud väitsaga sõrme maha lõikama . Seepeale ärganud Liisu surnust üles , mehed pannud jooksu , Liisu neile järele . Üks mees saanud pakku , teine surnud sinnasamma hirmu kätte ära . Liisu läinud koju . Koputas uksele — oli ööaeg . Ema teinud ukse laiali . Ja temagi kukkus hirmust kokku ning suri ... 
Liisu olla elusast peast maha maetud , varjusurmas oli ta olnud . Noalõige aga ajanud varjusurma ära ning tüdruk ärkas taas elule . Hiljem võttis ta põgenenud hauaröövli endale meheks — too ju ikkagi päästis Liisu matmissurmast . Aga õnnelik see abielu ei olnud . Liisu asus siis sinna metsaveerele elama . Varjusurmas oldud aeg oli tema mõistusele hakanud — midagi oli ta seal kirstus lebades näinud , midagi tundnud , millestki aru saanud . Liisust sai nõid , üks kuulsamaid tolleaegsel Liivimaal . Üks kurikuulsamaid , lisas Laida . Aga tema ei uskuvat , et Liisu varjusurmas oleks olnud . Eestlased pole kunagi varjusurmas olijaid matnud , vähemalt siin — lõuna pool — kunagi ja kindlasti mitte . Siin on alati olnud inimesi , kes ikka ära tunnevad , kas vaim on kehast lahkunud või mitte . Aga Liisust sai alguse üks nõiasuguvõsa . Hauasolemise mõjud kandunud veel Liisu tütretütardele edasi . Mis sellest suguvõsast sai , pole täpselt teada , ilmselt suguvõsa suri välja , ent mingi nõiavõim on nendesse paikadesse edasi jäänud . Aga mis Liisust sai , seda ei teata . Ükskord öösel oli Liisu maja hirmsa leegiga põlema lahvatanud — saatana karistus , nii on arvatud ja rohkem pole Liisut enam keegi näinud . 
" Sa loed liiga palju neid paraajakirju , " sõnasin Laidale muheldes . " Ja usud igasugu joga . " 
" Kas sina ei usu , et ma Liisu maja leidsin ? " päris Laida vastu . " See Liisu jutt on kõik kirikuraamatus sees . Elas siin üks pastor von Ungerholz , kogus igasugu vanu jutte . Tahad , lähme homme õpetaja manu , ta näitab sulle ka . " 
Huvitav oli see , et Laida oli alati kohalike kirikuõpetajatega kiiresti ühise keele leidnud . Hoolimata sellest , et ta ei käinud kunagi kirikus . Ta lihtsalt uskus ennast teadvat asju , mis välistasid ametliku usu uskumise . Ja mulle meeldis see , et Laida ei kasutanud kunagi sõnu " issand " või " jumal " . 
" Ei , maja võib ju tõeline olla , " kostsin vastuseks . " Ja see on väga huvitav . Aga seda varjusurma asja ma küll ei taha uskuda . Ja vanad jutud ongi ainult vanad jutud . Muistendid . Igas paigas on omad nõiad olnud . Rahvapärimust tuleb koguda , aga uskuma seda ei pea . Ei tohigi . Mina ei saa seda endale lubada . " 
" Von Ungerholz kirjutab veel igasugu huvitavaid asju . Liisu oli tõesti olemas , maja ka oli . Veidi enne oma surma on ta kirja pannud ka ühe kuuldud loo , mida on nii raske uskuda , et ... " 
" Ja ära usu siis ! Polegi tarvis . " 
" Sina , Valdek , ei usu paljutki . Aga kui asjad , mida sa ei usu , osutuvad tõeks , siis oled sa oma uskmatusega juba liiga palju kahju teinud . Ma ei räägi sulle enam midagi ! Tule aita parem vett võtta . " 
Ja ma vinnasin kaevust ühe ämbritäie vett , Laida pani sinna oma pihlaoksad . Need helplesid algul siia-sinna , kuid lõpuks tõusid püsti ja kuu kumas üle meie . Laida ei soovinud mulle head ööd ja läks aeglasel sammul toa poole . Enne võttis ta veeämbri ja asetas selle teeotsale , mis metsa poole viis . Mina süütasin veel viimase sigareti , tõmbasin suitsu sügavalt kopsudesse , nägin , kuidas sääsed ja muud ööputukad segadusse sattunult kuuvalgusega segunevas suitsuvihus keerlevad , ja mõtlesin oma muumiatest . Ja siis ronisin lakka ja jäin peaaegu kohe magama . 
Ulg !!! 
Terav , luust läbilõikav , kõrvetav ulgumine tungis mu meeltesse , pani kõrvad lukku , lõikas kriiskavalt läbi unemaailma , äratas mu üles , tõi kananaha ihule . 
Ulg !!! 
Siinsamas lähedal . Ulg tõusis taevasse , anuvalt ja võimsalt rebestas ta öövaikuse , tappis selle ja jättis kõlama ainult pideva ja pika loomaliku noodi , mis jäise noana lõikus mu veresoontesse . 
Virgusin kiiresti , lükkasin endalt paksu vatiteki , ronisin heintesahinas lakaluugi poole . Kuulsin , kuidas koerad lõrisesid . Lükkasin luugi valla . 
Kuuvalgus täitis õue , valas oma õõvast helki üle lagendiku , segunes ulgumise ja lõrinaga . Ma värisesin , ilmselt külmast , kinnitasin endale . 
Ja siis nägin ma hunti . 
Ta oli tõepoolest lähedal , seisis seal , kus rada viis metsa ja puud sulasid hämarusega ühte . Sealsamas rajal oli ka Laida pang , hunt seisis päris selle kõrval . 
See oli suur loom . Tema karva ma ei seletanud , kuid kehakujult langev kuuvari võimendas looma piirjooni veelgi . Nägin hunti üpris selgelt . Ta seisis keset rada , tagumised käpad kõverdatult ja tugevalt maha surutud , keha oli vibutunud ettepoole ja üles , tugevate õlgade alt sirutusid esijäsemed võimsalt ette . Pea oli kuu poole püsti , lõuad avatud . Hunt ulus . 
Kui ütlen , et tema karva ma ei seletanud , siis ometi pean tunnistama , et see paistis mustana . Ja mitte ainult sellepärast , et ümbrus valas kõik üle musta värviga . Olen kord elus musta hunti näinud ja see on mulle igaveseks mällu sööbinud . See oli Kasahstanis , kui olin kord väljakaevamistel ... Kohalikud ütlesid , et must hunt on siinkandis haruldus ja selle ilmumine head ei tähenda . Meil soovitati isegi väljakaevamised poolele jätta , pole mõtet vaime häirida ... 
Ulg kuuldus kõige võikama helina , mida kunagi kogenud olen . Igatsus , valu , kättesaamatus , lootusetus . Samas ka ähvardav hoiatus , oma võimu kuulutamine . Kellele ? Kas kuule ? Või iseendale ? 
Vaatasin lummatult kuuvalgel uluvat ilusat hunti ja ilus ta oli , seda pidin tunnistama . Eesti rahvajuttudes on hunti alati kujutatud pisut juhmakana , kes kavaluses alati inimesele ja rebasele alla jääb . See on pigem enesekompensatsioon hirmust võimsama ees . Hunti on suhtutud hirmuga , ärevusega , kurjaootusega . Hunti on kardetud , tema jõudu ülistatud , susile on omistatud üleloomulikke võimeid , Läänest on meile jõudnud inimhundi ehk libahundi müüt , mis sündinud kunagi hallil ajal lükantrofoobia tõlgendamisest . Kuid põlatud pole hunti kunagi . Rohkem on hunt siiski pälvinud austust ja lugupidamistki . Aga hunti ei põlata ... Susi , hallivatimees , kriimsilm — kui palju kentsakaid nimesid on rahvasuu hundile andnud . Kõike ikka selle nimel , et hunti mitte asjata välja manada . Hundi nimetamist kardeti , selle nime maagilisse toimesse usuti . Sest uskmatuse hind võis olla ränk . 
Eedu koerad aedikus lõrisesid , kuid ei vastnud ulgumisele . Nüüd hakkas mu silm seletama ka ülejäänud hoovi . Nägin Laidat ja veel kedagi , kes tumeda varjuna tema taga seisis . Laida oli keset õue , ta seisis kivistununa käed ette , hundi poole sirutatud . Midagi oli temas äkki väga eemaletõukavat ja õudset . Laida taga — nüüd nägin selgemini — oli Varro , seisis samuti pingule tõmbunult , lõrises ja vaatas hunti . 
Kui Laida nüüd lootis oma pihlaokstele , oli see kõige rumalam asi , mida ta eales teinud . Ta hakkas aeglaselt , käed endiselt ette sirutatud , hundi poole liikuma . Varro urises , ent jäi paigale . Hunt oli vaikinud , kuid seiras ikka hoovi . Paistis , et ta on enda jaoks mingi piiri loonud ja ei kavatse seda ületada . Ent Laida astus edasi . 
Ma tean , et oleksin pidanud teda hüüdma , katsuma teda peatada , kuid mingi sisetunne käskis mul vait olla . 
Siis kolksatas alumine toauks . Ma ei näinud sinna , kuid teadsin , et see on Eedu . 
" Laida ! Varro ! " see oli Eedu . Ta oli ka toas tuled süütanud , õu sai korraga palju valgemaks . 
Laida seisatas . Varro jooksis tema juurde . Hetkeks ei toimunud midagi . Siis ulus hunt taas . Ta tõi kuuldavale ainult ühe noodi ja tundus , et see ei lõppegi ära . Ulg haaras kõik endasse , minu meeltesse hakkas tungima selles ulus sisalduv valu . 
Laida oli hundist paari sammu kaugusel . Lõpuks hunt vaikis , ent jäi paigale . Ta ei teinud katsetki Laidale läheneda , veel vähem kallale söösta . Varro paistis tigedamaks muutuvat , koera lõrin kõvenes ähvardavalt , sekka hakkas kostuma ka haukumisesarnaseid urahtusi . 
Klõks-klõks ! Tuttav heli altpoolt . Eedu vinnastas püssi . 
" Laida ! Tule tuppa ! " Eedu astus nüüd minu nägemisulatusse , püss oli tal käes , see oli seesama tema vana jahipüss , mis tal kogu aeg on olnud . Ilmselt seesama , millest ta kunagi siis oma koera oli tapnud ... Mul tuli meelde üks vana uskumus , et kui täiskuu ajal mõnd looma lüüa , siis põeb see hoopi senikaua , kuni ära sureb . 
Laida langetas käed . Ta seisis kahe suure elaja vahel , nii kaitsetu ja abituna . Vinnasin end lakaluugist redelile , püksisäär jäi mingi ora taha kinni , kostus riide rebinat ja tundsin jalas valu . Eedu vaatas üles minu poole ja tegi püssipäraga tõrjuva liigutuse — ära tule , mine tagasi . Ajasin end redeli peal püsti , valmis iga hetk alla ronima kui tarvis . 
" Miks , Eedu ? " sositasin . " Tulista ometi . " 
Laida oli hundist piisavalt kaugel , möödalaskimist ei pruukinud karta . Eedu oli täpne kütt , õu oli valge . Hunt oli paigal ja vaatas õue . Varro lõrises üha tugevamalt . Kas tõesti see vana haav segab Eedul päästikule vajutamast ? Abrurd ! Eedu hoidis relva rinnakõrgusel risti käes , pigem rääkis ta asend valmidusest rünnak püssikabaga tagasi tõrjuda . Kuid Laida oli ju ometi hädaohus ! Või kartis Eedu viinauima ? Nägin , et Laida pomises midagi , see tundus olevat kui mingi loits või salm , igaljuhul midagi seosetut . 
Siis sööstis äkki Varro paigalt . Ta hüppas õhku ja haugatas võimsalt . Keeras ennast õhus ümber ja sööstis vastassuunas , tagasi maja poole , möödus minu redeli alt ja kadus metsa . 
Hunt pööras ennast aeglaselt ümber , tõmbas ninaga õhku ja astus vaiksel ja mulle tundus , et isegi väärikal sammul metsa tagasi . 
Laida aga jäi rajale endiselt seisma . Eedu jooksis tütre juurde . Minagi ronisin mööda redelit alla . Ma ei saanud aru , mis oli toimunud , kuid keegi ei seletanud mulle ka midagi . Eedu võttis Laidalt ümber õlgade kinni ja talutas tuppa . Koerad rahunesid . Kõik jäi jälle vaikseks . Jäin hoovile üksinda . Ja mul oli tunne , et kõik oleks toimunud otsekui unenäos . 
" Võtmed on minu käes , kui julgust on , lähme kohe kaema , " pakkus Väino Koidu — Hargla vallavanem — ning pühkis suure lihava kämblaga higist laupa . Kogu öine külmus oli kadunud , kuumakraade tuli iga tunniga juurde , kuigi oli alles keskhommik . Vallamaja paksud puuseinad ainult võimendasid palavust . Väino oli endine füüsik , kel linnaelust kõrini saanud ja kodukohta tagasi tulnud . 
" Palju siis hinda ka pakutakse ? " päris Väino , kui alevikeskusest mööda rohtukasvanud teerada kalmistu poole suundusime . Jätsin oma auto vallamaja juurde , tahtsin lihtsalt kõndida . 
" Saab näha — tuleks nii küsida , et jätkuks vallale ja kalmistule kah . Egas parunisaksad pea täpselt kõike teadma . " 
" Nojah , muinsuskaitse . Eks te ise tea . Aga kabel on kole räämas küll . Kalmistu aed vajaks korrastamist . Vald on vaesem , kui kunagi vallavaene ! " hakkas ta naerma . 
" Kas muumiate vastu ka tihti huvi tuntakse ? " 
Ei pidavat tuntama . On see nüüd õnn või õnnetus , ei osanud Väino täpselt öelda . Ühest küljest on nagu hea , et iga möödasõitja ei taha kabelisse ronida , teisest küljest aga ei teeks maanurgale sugugi paha , kui hauakabel ja selle muumiad mõnda turistiteatmikku satuks . Selleks oleks aga vaja kabel korda teha ja vallal on seda raha just täpselt niipalju ... 
Taheva mõisnikusoo von Bassermanide perekonna hauakabel ehitati Hargla kalmistule 1781. aastal . Õieti ehitati ta just kurikuulsa Gerhardt Erich Helmuth von Bassermani soovil ja nõudmisel . Sellest ajast saadik pandi veel neli von Bassermani mumifitseeritult kabelisse . Gerhardt ise suri 1791. aastal , olles Vene armees teeninud kindralmajori aukraadini , edukalt mõned lahingudki pidanud , haavata saanud ja lõpuks kodumõisa vanaduspäevi veetma saabunud . Milles seisnes tema kurikuulsus , seda ma päriselt lõpuni ei teadnudki . Räägiti , et ta oli elu lõpupoole peast pisut segi pööranud , hakanud mingeid katseid tegema ... Ei tea . Aga juba nooruses olla noor mõisnik olnud suur pujäänitseja , lakkekrants ja kaabakas . Armee oli temast siiski parunisoo väärilise järglase kasvatanud . Teadsin veel sedagi , et von Bassermani viimaseks teenistuskohaks oli Pskovi Keiserlik Püha Andrei Ratsaväediviis . 
Kust oli von Basserman võtnud pealtnäha haiglase mumifitseerimisesoovi ? Ka selle kohta polnud mul õnnestunud täpset teavet saada . Ilmselt oli tegu olnud siiski omaaegse moega , mis ka siiakanti jõudnud . Mumifitseerija palgatud Saksamaalt ja see oli olnud üks parimaid . Siiski polnud muumiaist kuigi palju säilinud . Aeg , sõjad ja hauaröövlid on teinud oma töö . Sakste haudu poldud siinkandis kunagi eriti pühaks peetud . Ja kui Laida juttu uskuda , siis mõnikord ka hõimuvendade omi . 
" Kas sina kirjutasid linna hundi kohta ? " küsisin Väinolt . 
" Palusin nagu abimehi saata või nii , " muutus vallavanem süngeks . " Meil mõistetakse ainult sigu ja jäneseid lasta . " 
" Räägitakse , et ta olla inimesi purenud ? " uurisin edasi . 
" Roika Mart vaagub hinge . Viidi hommikul linna haiglasse , meie velsker ei osanud ka midagi peale hakata , ütles , siin on vaja mingeid rohte , mida temal ei ole . Kole lugu . Kas on marutõbine hunt või ... ? Mitte ei tea . " 
Mingi veider sisemine süütunne ei lubanud mul Väinole öisest juhtumist rääkida . Ju ma ei tahtnud külameeste viha Eedu peale tõmmata — hunt oli sihikul , aga mees ei tulistanud ! Samas pidin möönma , et nii Eedul kui Laidal oli õigus olnud — hunt hoiti Parksepa talust eemal . Öist üleelamist meenutades tundus hundi käitumine üha kummalisem . Võsavillemil ei paistnud sugugi agressiivseid kavatsusi olevat . Tuli , ulus ja läks ära ... Kas tõesti Laida pominad ja pihlaoksad ... ? 
Ajasin lollid mõtted peast ära . Kui hunt on tõesti vana ja tark , siis ei ründa ta mingil juhul seal , kus on kolm inimest , püss , viis koera aedikus ja üks hundisuurune elajas mööda hoovi jooksmas ! Pealegi , kust pidi võsavillem aru saama , et viis koera aedikus kinni olid ? Ei ! Pole siin midagi üleloomulikku — metsasusi oli piisavalt arukas , et saba jalge vahel ise metsa tagasi lonkida . Sedapuhku jäi tal saak saamata . 
" Kuule , aga sa oled ju kah seal Eedu juures öösel . Parksepa Laida käis ju samuti Roika Mardi juures , posimas või nii . Kas Laida sulle sellest ei kõnelnud ? " oleks nagu Väino äkki ärganud . 
" Midagi ta mainis . Ütles , et haavad on imelikud . " 
" Haavad olid väga imelikud . Kiirabiarst ütles , et keegi nagu oleks Marti kohe põletanud . " 
" Jama ! Hundi jäljed on hammastest . Hunt ründab hammastega , tal pole küüniseid nagu kaslastel või sellist jõudu nagu karul . " 
" Sa oled vist palju hunte näinud ? " 
Olen . Sealsamas , Kasahstanis . Kohalikud rääkisid meile huntidest nii mõndagi . Rääkisid , kuidas nende esivanemad olla huntide käest õppinud , kuidas rumalate sõraliste karjadele ajujahti pidada , kuidas loomi peibutada . Hunt andis oma iidsed tarkused inimesele edasi — hammaste asemel võeti tarvitusele püss . Ja hundidki said tunda ajujahi valu , sedasama , mille nad ise kunagi leiutanud olid ... 
Kui kalmistuväravast sisse läksime , märkasin väravaposti juurde mullahunnikusse torgatud rongasulge . Sellest ei osanud ma enam midagi arvata . 
" Muide , kas sa tead , et Laida on kah nagu väikselt koduloo uurimisega tegelema hakanud ? " 
Nojah , seda ma teadsin . 
" Otsib mööda arhiive Bassermane taga . Ajab jälgi nagu verekoer . Kirjutas midagi Venemaale , käis minu juures mingeid kirju näitamas . " 
Aga seda ma juba ei teadnud . 
" Imelik naine on ta , see Parksepa Laida , " jätkas Väino . " Vahest paistab , et täiesti normaalne inimene . Südamlik selline ja heasoovlik . Aga siis tuleb mingi hullu jutuga . Ei mina tast aru saa . " 
Kabel asub surnuaia maanteepoolses osas , üsna värava lähedal . Ma polnud seda mitu aastat näinud ja tõesti ei kujutanud ette , kui halvas seisus see tegelikult oli . Vanad rauduksed olid üdini läbi roostetanud , nende ette olid paigaldatud inetud tammepuust laudväravad , millel rippus taba . Nelinurkne ehitis lagunes igast nurgast . Katus oli sisselangemise äärel . Trööstitu vana kivilahmakas , millel polnud pealtnäha midagi ühist ei matusepaiga ega pühakojaga . 
" Vanadelt piltidelt on näha , kui illus see kunagi oli , " meenutas Väino , kui tabaluku kallal maadles . " Egas Bassermanid end kuhugi urkasse lasknud matta . Kogu kihelkonna kauneim kabel oli see . " 
Noh , selle koha pealt Väino küll liialdas veidi . Puu-uks andis järele ja avanes . Edasi soris vallavanem oma kilisevas võtmekimbus ja hakkas roostetanud raudukse kallal jändama . " Jah , " olin nõus . " Selle kallal tuleb palju vaeva näha . Aga pisut rahvusvahelist turismi tuleks vist vallale kasuks . " 
Väino peatus hetkeks . " Üldiselt on see ikkagi hauakabel . Matmispaik , noh . Ja kui ta sellisena ehitati , siis eks taheti lahkunuile igavest rahu pakkuda . Ma pole seda asja küll nii mõelnud , et müüme aga viie krooni eest pileteid ja las kõik kaevad . Ega see mingi muuseum ole ! " 
" Muidugi , muidugi . Meile jõudis isegi üks vihje , et sugulased tahavad muumiad maha matta . See praegune seis tundub neile kuidagi võigas , " rahustasin vallavanemat , kes taas roostes taba kallale asus . Sealjuures surus ta tugevalt võtmele ja see libises tal valusti pihku . " Kirevase lukk , raisk , " vandus Väino . " Kuradi ... " ja jäi siis kohmetunult vait . Füüsik , nagu ta oli , ei lubanud temagi kohalik veri surnuaial vandumist . Aga ukse sai ta siiski lahti . 
Ja siis hakkas kõik korraga juhtuma . 
Kõigepealt kuulsin üht naisehäält karjumas . Sõnu ma ei eristanud , aga karje oli üheselt hädakisa ja sisaldas selgelt mingit meeleheitlikku sõnumit . See kostus päris lähedalt , karjujat polnud näha . Väino püüdis midagi öelda , ent ei jõudnud . 
Kabeliukse kõrval kasvab suur sirelipõõsas . Kas ma kuulsin mingit veidrat sahinat või oli see lihtsalt juhus , aga hetk enne rünnakut pöörasin ma instinktiivselt pea sireli poole . Tundsin veel sireli lõhna , kui ... 
Sirelist s e e välja sööstiski . Hiigelsuur must hundikujuline moodustis . Ma ei näinud seda täpselt , polnud aega . Käivitus automaatne enesealalhoiureaktsioon . Ma viskusin pikali ja samal hetkel kuulsin sähvatusesarnast visinat , midagi kõrvetavat lahvatas pea juurest mööda . Nüüd karjus ka Väino , õigemini möirgas . Möirgas valust . Nägin , kuidas mehe keha lahmatas leekidest , rinnale tekkisid piklikud veritsevad haavad , mis sedamaid söestusid . Tundsin kuuma valu , kõrbeva liha kirbet hõngu ja väävlihaisu . 
Väino ülakeha süttis ainult hetkeks . Seejärel varises mees minu kõrvale pikali . See , mis meid rünnanud oli , kadus viivuks vaateväljast . Läbi aurupilve seletasin mingit ähmast kogu , mis oleks nagu õhus rippunud . Naisehääl karjus edasi , nüüd oli ta lähemal . Kuid sõnadest ma endiselt aru ei saanud . 
Kõik värvid segunesid silme ees . Roheline , hall , must , punane . Ma ei suutnud mõista , kust tuli punane värv , sest Väino veritsevad haavad olid silmapilgu jooksul mustunud . Kuid midagi punast siin oli . Väino silmad olid lahti , nägin neis kõige kohutavamat piina . Ta käsi rehmas õhku ja kukkus siis jõuetult surnuaia mullale . Must ? ! Must oli keha , mis meid ründas . Mustad olid Väino haavad . Must oli kõrbenud laik lamava minu ja sireli vahel . Puud olid rohelised , rohi oli roheline . Hall oli kabelisein . Punane ... Verevärvi raev , mida ei saanudki näha , ainult tunda , hoomata ja karta . Olid need silmad ? 
Kuulsin mingeid hääli — tervaid , kriiskavaid . Kriipis vastu ust ... Ohe . Ja siis jälle karje . Pruun ? Kust sai siia pruun värv ? Hoomasin valu , kuid sain ka aru , et mind pole rünnatud . Valu oli kukkumisest ja kõrvetusest , mis lahvatas Väinost . 
Laida ? ! Laida pruun kampsun ? Midagi pruuni eraldus silme ees kokkusegunenud värveist . Kuulsin ulgu , sedasama luust ja lihast läbilõikavat ulgu . Ja korraga hakkas mul häbi , et olen pikali maas ja Laida tuleb ja näeb mind sellisena — nii hädisena . 
Jah , see oli Laida hääl . Nüüd ta ei karjunud vaid l u g e s. Luges mingit loitsu . Aga see oli väga vanas murdes ja ma tõesti ei saanud sellest aru . Tahtsin end püsti ajada , aga selga rabas mind kiire löök . Kukkusin jälle ... Pilk fikseeris liikumist — must , punane , pruun — kõik oli liikumises . Must ? Varro ? ! Aga siis sain ma aru , et olen kukkudes pea vastu oksa ära löönud ja tundsin , et tahan minestada . Minestasingi . 
Väino oli üleni sisse mähitud , keha , nägu — kõik — ainult suu ja ninaots paistsid sidemete vahelt välja . Ta oli üsna naljakas . Tema kogukas sissemähitud kere meenutas mulle ühte tegelast mingi kummifirma reklaamist . Aga millist , seda ma ei mäletanud . Kiirabi pidi tulema varsti — nii nad lubasid . Aga varsti võis tähendada ka õhtut või isegi ööd . Seisund pole kriitiline , ütles velsker ja soovitas ka minul siiski päevakese haiglas lebada , kuigi minul tegelikult haavu ei olnud . Oli paar verevalumit ja muhku , mis enam ei valutanud . Ruumis olin mina , Laida , konstaabel ja velsker . Laida oli kogu aeg vait ja ega tema käest ei küsitud ka midagi . Konstaabel püüdis mind rääkima panna ja ma soovisn teda kõigest hingest aidata , aga midagi seostatut ja loogilist " kurjategija " välimuse kohta mul öelda ei olnud . Lõpuks pani konstaabel ohates märkmiku käest ja seiras mureliku näoga Väinot . Teadsin juba , et lõuna ajal oli Valga haiglas tundmatu päritolu haavade kätte surnud Mart Saarepakk alias Roika Mart . Aga Väino oli teadvusel ja jälgis meid oma kurbade silmadega . 
" Oli see siis hunt ? " küsis konstaabel väsinud ilmel , " Kas te siis tõesti aru ei saanud ? " 
Laida tahtis midagi öelda , kuid mõtles siis ümber . 
" Keegi ulgus , " vastasin . " Aga ma ei näinud hunti , saage aru ! Hetkeks välgatas midagi , mis nägi välja nagu hunt ... Ma tean küll , milline hunt välja näeb . See võis olla hunt . Aga hunt , kurat võtaks , ei kõrveta ega põleta . Kui see oli hunt , pidi ta olema leegiheitjaga . " 
" Meil ei ole külas ühtegi leegiheitjat , " kostis konstaabel . " Piirivalvel kah ei ole . Ja isegi kui oleks , siis nad ei annaks . Ma tahtsin kunagi nende käest tsiipi laenata — oli vaja Koobassaarde minna , aga kevadine aeg ja minu auto ei lähe sealt mülkast läbi . Aga kus nemad midagi annavad ... " 
Kusjuures , ta rääkis seda täiesti tõsiselt . 
" Need olid põletushaavad , " ütles velsker . " See pidi siis tulihunt olema . Aga väga sarnased on need haavad Mardi omadega küll , " ja vaikis siis , Väino poole vaadates . 
Väino aga ei saanud midagi öelda . Ta oli kõnevõime kaotanud , keegi ei saanud aru , kas ehmatusest või millest . 
" Peab jahti minema , " sõnas konstaabel mornilt . " Kui te ikka ulgumist kuulsite , siis küllap see hunt oli , kes muu . Põletushaavad ... , noh , ma'i tea . Keravälk äkki ? " 
" Keravälk ei ulu , " teatas väike velsker enesekindlalt . " Ja keravälk tekib äikese ajal. Aga teatavate anomaalsete psüühikahäirete korral võib inimene ise oma haavu ümber kujundada . Lugesin sellest ühest teaduslikust ajakirjast ... " 
Täiesti juhuslikult olin ka mina seda " teaduslikku artiklit " lugenud . Artikkel oli ilmunud ühes ajakirjas , mis asus kokkuköidetult Parksepa talu tagatoas — Laida para-ajakirjade seas . 
Väino hakkas liigutama . Ta tõstis teki alt oma lihava kämbla ja joonistas õhku mingeid zheste . 
" Sonib . Allutsinatsoonid . " konstanteeris konstaabel . " Täpselt nagu Roika Mart . " 
" Andke talle paberit ja pliiatsit ! " taipas Laida . " Ta tahab meile midagi kirjutada . " 
Olgugi , et Väino oli shokist üle saanud , ei suutnud ta ometi rääkida . Kirjutada aga küll . Vaevaliselt kritseldas ta konstaabli märkmeplokki mingid sõnad ja rebis siis lehe ning ulatas meile . 
Küünitlesime huviga vaatama . Konstaablist õhkas küüslaugu ja higi järele . 
" Minge persse ! " seisis sedelil . 
Aga Väino kirjutas juba teisele lehele edasi ja tegi seda päris pikalt . Võtsin siis Väino käest täiskirjutatud lehe ja lugesin selle ette . 
" Maa all ka äike võimalik . Piezoelektri efekt . Maakoore nihete tõttu mõnedes kristalliühendites tekib elektriline potentsiaal . Tugevasti kokkupressitud maakihtides ülivõimsad elektrilaengud , võivad maast välja lüüa . AGA SEE OLI HUNT ! " 
" Kui hunt , siis hunt , " sedastas konstaabel . " Vaja jääger üles otsida . " 
Laida sikutas mind käisest — lähme ära , meil pole siin enam midagi teha . 
Me läksimegi ära , istusime minu autosse , millega olime Väino haiglasse toonud ja sõitsime alevi poole tagasi . Mul oli Laidale palju küsimusi esitada , kuid praegu ei tundunud olevat õige aeg . Sõitsime vaikides , haigla asub kalmistust kahe kilomeetri kaugusel ja vaistlikult sõitsin ma kalmistu poole tagasi . 
" Ära sinna mine , pole vaja , " ütles Laida lõpuks . " Keera siit üles ! " 
" Tahad koju minna ? " 
" Ei , me ei saa koju minna . Sõida , küll ma ütlen . " 
" Laida ... " 
" Sõida ! Meil on labidat vaja . " 
Kui me eelmisel ööl Parksepa õuel puupakkudel istusime , oli Laida minult abi palunud . Kujunenud oli aga nii , et hoopis mina vajasin tema abi . Nüüd oli aeg tasuda . Kaevama pidin mina . Ikka veel ei tahtnud Laida mu küsimustele vastata . " Sa ei usuks ju niikuinii . Äärepealt oleks sa oma uskmatuse eest eluga maksnud — aga ikka veel sa ei usu . " Ilmselt oleksin uskunud , oleks vaid teadnud mida . 
Metsasalu . Tihedam ja vanem , pisut kõrgema koha peal kui ülejäänud salud selles metsatukas . Siin peaks meeldima öökullidele , mõtlesin . Ma ei tea kust , aga äkki tuli meelde , et vanad roomlased kutsusid nõidu ja öökulle sama nimega — strix . 
" Ja sa leidsid selle salu juhuslikult üles ? " Käed valutasid . Raske oli labidaga puujuuri läbi raiuda . Sääsed tiirlesid ümber pea . Hommikulõõsk oli kasvanud talumatuks õhtuleitsakuks . Higi tilkus labidavarrele , pani peod libisema . 
" Ma ei tea enam . Mis üldse on juhuslik ? " Laida istus sammaldunud kännul ja näris metsmaasika vart . Ta oli põlved tugevalt kokku surunud ja keha ette kallutanud . Kusagil kukkus kägu . 
" Ära hakka jälle peale , palun ! See kivimüür on poolenisti maa all ja sammal on tast nii läbi kasvanud , et juhuslikult selle peale kukkuda on võimatu . Sa teadsid , kust otsida ! " 
Kivimüür jäi kaevamiskohast kümmekond sammu paremale , väikese lapliku künka peale . Õigemini ei meenutanud see sugugi kivimüüri , pigem harilikku samblakolooniat , mis seestpoolt oli pisut rohkem võsastunud . Ümberringi kasvasid männid . 
" Mind tõmbas siia . See koht räägib minuga . " 
" Ja ütleb , et just siia ... " 
" On Liisu maetud ? Jah , on küll . Kui seda matmiseks saab nimetada . Kaeva ! " 
Miks ma seda tegin ? Miks ma kaevasin higist leemendades ja labidaga männijuurikaid raiudes keset põlismetsa mingit kohta , kuhu " nagu Laida sisetunne " ütles , oli maetud nõid ? Oli sel midagi ühist meid täna rünnanud hunditaolise keravälguga ? Loomulikult ei olnud . Ometi oli Laida ilmunud kalmistule , karjunud hoiatussõnu , m i d a g i t e i n u d , ja salapärane ründaja kadus . Uskusin ma seda ? Või oli Laida seal juhuslikult ? Ta oli teadnud , mis juhtub , ta oli jooksnud , oli üritanud jõuda . Ja jõudiski , ehk pisut hilja , aga jõudis . Ja ma olin talle selle eest tänulik ning nõus juba kõike uskuma . 
" Oled sa kunagi tahtnud kohtunik olla ? " küsis Laida . 
" Mis ? " 
" Kohtunik , küsin , oled tahtnud olla ? Otsustada teiste elude ja saatuste üle . Määrata kõigile õiglaselt seda , mis keegi ära teeninud . Kasutada sulle antud võimu , et maailm oleks pisutki õiglasem ja ausam . Parandada vana ebaõiglust ... niipalju kui see on võimalik . Oled sellele mõelnud ? " 
" Loomulikult . Mingil määral oleme ju kõik kohtunikud . Kõik me otsime õiglust . " 
" Sa siis usud õiglusesse ? " Jälle kukkus kägu . Ma teadsin , et Laida loeb need kukkumised kokku , need " tähendavad " midagi ja siis ta ütleb , palju mul elada on või midagi seesugust . 
" Õiglus on meie ettekujutustes alati olemas . Ta võib olla erinev , aga on alati olemas . " 
" Sa usud . Kui sa ei usuks , sa ei kaevaks . " 
" Ma ei saa aru . " 
" Õiglusesse mitteuskumisega me reedaksime need , kes ootavad meilt õigluse taastamist . Kaeva laiemalt , ega sa puud ei istuta . " 
Andsin alla . Surusin labida veel tugevamini pihku , püüdes unustada valu ja palavust . Auk oli saanud meetrisügavune , nüüd püüdsin seda pikuti kaevata . 
" Kägu kukub õhtul , " nentis Laida . " Tead , see on hea enne , toob õnne . " 
Millegipärast tulid mul meelde kaks sõna , mis kõnevõimetu Väino mõned tunnid tagasi palatis paberile oli sirgeldanud . Kännu otsas istus Laida ja kamandas mind sellise iseenesest tuleneva loomulikkusega , nagu oleksin ma mõni poisike . Tema oli siin oma stiihias , teda sääsed ei söönud , nagu Eedutki , tema oli palavusega harjunud . Metsas oli ta kodus . 
" Aitab ! Pea kinni ! " hüüatas Laida äkki . " Näed ! Mis see on ? " 
Tuhmvalge könt õõnistas ennast männijuurika alt välja , vaatas mulle otsa , ootas , et ma talt mulla pealt lükkaksin . Kummardusin lähemale . 
" Vist mingi sõjahaud , " pomisesin . " Siin olid ju suured lahingud . " 
" Need männid on üle 150 aasta vanad , " ütles Laida kuivalt . " Ära peta ennast — sõjaaegne haud ei oleks olnud selle puu juurte a l l. " 
Laida jalge ette lennanud mullakamakast eraldus söestunud puutükke ja üks roostes metallese . Ta võttis selle aeglaselt üles , puhus mulla ja silmitses lähemalt . Puhkisin , lükkasin laubalt higi ja ronisin august välja . 
" Mis see on ? " 
" Käevõru . Naise käevõru , kui tahad teada . " 
" Paistab , et siia on keegi sisse põlenud . " 
Kuid Laida raputas süngel ilmel pead . 
Luukere kaevasime välja selleks ajaks , kui õhtupäike oli oma kuumust kaotamas , kui päevased laululinnud puhkama heitnud , kui mets hakkas oma malbet rõskust hingama . Ma ei olnud kindel , kas see on õige , mida me teeme . Kuid sellel polnud tähtsust — nii ütles Laida . Me ei kaeva lahti hauda , sest seda inimest pole tegelikult kunagi maetud . Ta on auku aetud nagu koer . 
Olen mitmel pool palju haudu lahti kaevanud . Enamasti on need olnud nimetud matmispaigad , kus puhanute järeltulijailt polnud võimalik enam luba küsida . Sest nemadki olid surnud sadu , vahest tuhandeidki aastaid tagasi . Olin kaevanud eestlaseid ja kalmõkke , liivlasi ja sküüte , neidki , kelle keel ammu välja surnud ja kelle rahvust ei anna meile edasi ükski säilinud ajalookild . Olin pühkinud tolmu sõdalaste ja nende poolt tapetute säilmetelt . Ja sellepärast ma ka teadsin , kas inimest , kelle skelett maa alt välja ilmub , on enne matmist pühitsetud või on ta hauda lihtsalt ja brutaalselt aetud . Laidal oli õigus — seda naist pole kunagi maetud . Vähemalt sel kombel , nagu on üldine arusaam matmisest . Kord olin ma samasuguse haua juba avanud , kuid siis me teadsime , mis meid ees ootab . 
Laida nuttis . Vaikselt , omaette tihkudes nagu väike tüdruk , kellele on haiget tehtud ja kellel pole kuhugi kaebama minna . Ta pigistas tugevalt peos väljakaevatud võru ja toetus minu najale . Enam ei saanud ta ainult metsalt tuge , nüüd oli tal vaja inimest , kes aitaks metsa saladustest üle olla . 
" Mis me sellega teeme ? " küsisin ma lõpuks . " Me ei saa seda niimoodi ööseks lahti jätta . " Ise mõtlesin , et kirikuraamatu järgi vahest õnnestuks korraldada legaalne ümbermatmine . Kui sellelgi mingit tähtsust on . Aga hauda ei tohi lahti jätta ... 
" Ära karda , teda valvatakse , " pomises Laida nuuksudes . 
Ulatasin talle taskuräti . Laidal pole iialgi nohu , ta ei kanna kaasas kõiksugu naiste hooldusvahendeid , ta ei värvi ennast kunagi . Ma ei tea isegi , kuidas ta ... 
Laida lükkas mu räti kõrvale ja pühkis nägu oma pruuni kampsunisse . " Kas sa nüüd usud ? " päris ta . 
Ma ei teadnud ikka veel , mida täpselt pidin uskuma . Laida oli puhastanud käevõru ja proovinud seda kätte . See passis ja sinna ta jäigi . 
" Kas sa tahad olla kohtunik , usud sa õiglusesse ? " küsis ta . 
" Me ei saa enam midagi teha . " 
" Sa pead uskuma , et saab . Muidu reedad sa selle , tema , " ja Laida viitas peaga lahtikaevatud hauale . " See pole juhuslik , et sa eile siia tulid . Pole juhuslik , et püüdsid von Bassermani kabelisse pääseda . Sa ju nägid hunti ! Ja , Valdek , see on ju ... eestlase haud . Eestlase , kelle tapsid sakslased . " 
" Jumal , ma ei tea , kes ta tapsid ! Kas sa seletad mulle ükskord ära , miks me selle haua lahti kaevasime ? " 
" Me peame minema , hilja on juba . Sa pead veel midagi nägema . " 
Mida ma pean veel nägema , ma ei taha enam midagi näha ! Tahan teada , miks ma kaevan lahti ammu tapetud inimeste haudu , miks mind ründavad ulguvad keravälgud ! Ma tahan Eedu juurde , tahan sauna . Olen läbihigistanud , minu ihu ei saa enam hingata , paakunud ja kleepuv higi lämmatab mind . Ma tahan ... 
Ulg !!! 
Mitte nii lähedal kui eelmisel ööl . Ja erinev — vaiksem . Meeleheitlik , valus , lühikeste vahedega , uu-uuu-uuu . Ei olnud veel hämarduma hakanud , mets ootas ööd , seadis end selleks valmis , avanes pimedusele . Ja puude vaikus võimendas ulgumist , nii et see ulatus meieni kaugusest . Ja kauguses peituski selle ulu õudus ! Puud ümbritsesid meid tiheda summana , varjates üha rohkem sünkjate varjude taha oma saladusi . 
Haarasin labida tugevamini pihku , otsustasin seda kasutada löögivahendina . Ja hakkasin juba soovima , et oleks täiskuu , sest täiskuu ajal saadud löögist loom sureb . 
Ma kartsin ! Kas ma kartsin välku , hambaid või tuld — ma ei teadnud . Olin just näinud surma — siinsamas , lahtikaevatud hauas ja ma ei tahtnud olla järgmine . Pealegi oli siin Laida . Mitte Laida loitsud ei hoidnud meist mõrtsukhunti eelmisel ööl eemal ! Mitte pihlaoksad . See oli olnud jõud , mida susi tundis õhkavat Parksepa talust , koertest ja püssist . Aga surnuaial olime vaid meie kaks ja ei mingit püssi . Kes on kiskjaks sündinud ... 
Ulg !!! 
Veel mitte lähemal , kuid ikkagi seal puudevilus . Tuulest allpool , seal kus ohvrite lõhn ninasõõrmeisse ulatub . 
Laida sikutas mind käisest . 
" Tule , lähme ! " Ta oli nüüd täiesti rahulik , kuid tema rahu ei kandunud minusse edasi . Aga me läksime siiski , läksime tee poole tagasi , sinna , kus seisis mu auto . Ja me ei kiirustanud , sest Laida ütles , et karta pole midagi . Aga sel ööl jõudsin ma veel metsa tagasi . 
Olin täiesti apaatne , ei küsinud , kes siin elab või mis meil tema juurde asja oli . Aga selgus , et majas elas Hargla uus kirikuõpetaja Joonas , Riho Joonas . 
" Nüüd kuula ! " ütles Laida , kui olime end tagatoas sisse seadnud ja Riho viinapudeli lauale pannud . See pidi ilmselt minu jaoks olema , sest Laida ei joonud üldse ja kirikuõpetaja teatas vabandades , et sellise kuuma ilmaga tema ei võtvat , mis sest , et juba õhtu , aga siiski . Aga minule pidavat ära kuluma . Kulus küll . 
Tuba oli viisakas . Mõeldudki külaliste vastuvõtuks , ei mingit liigset luksust . Palju raamatuid , mille välimus rääkis mulle sellest , et enamuses on nad kõik läbi lugemata . Koridoris olin märganud seinal jahipüssi . Olime alevikeskuses tagasi , elus ja terved . 
" See siin , " Laida osutas laual lebavale paksule vanaaegse moega kõvaköitelisele raamatule , " on pastor von Ungerholzi ülestähendused pärimustest ja rahvajuttudest , mis ta Harglast ja selle ümbrusest kogus . " 
Riho ütles : " See on üks väga huvitav raamat . Ja mitte ainult kirikuloo seisukohast . Omal ajal jõudis see isegi Õpetatud Eesti Seltsi . Aga mingil põhjusel pole mitte kõik siin käsitletavad pärimused registreeritud ja talletatud . Raamatut trükiti ilmselt väga vähe ja oli puhas juhus , et ma selle üldse avastasin . Õigemini — Laida avastas . " 
" Kas sellest sa leidsiki selle Liisu-nõia loo ? " pärisin Laidalt . 
" Noh , see Liisu lugu on üldtuntud , " vastas Riho . " Jutt sellest on säilinud , tegemist oli ikkagi kohaliku elu jaoks täiesti vapustava sündmusega . Vanemad inimesed jutustavad seda meelsasti siiamaani . Aga Ungerholzi ülestähendustes peaks olema säilinud selle loo kõige vanem kirjapanek . Juhtus see kole lugu 1707. aastal . " 
" Ungerholz räägib paljust muustki , " kostis Laida . " Sina seda kõike ju ei usu . Aga ehk panevad sind tänased sündmused mõningaid asju teise pilguga vaatama . " 
Katsusin mitte mõelda monstrile , kes meid päeval rünnanud oli . Katsusin mitte mõelda ulgumisele , millest mul hakkas juba kõrini saama ja mis mind igal pool jälitas . 
Riho naeratas , " Laida hakkab nüüd sulle seda hundilugu ümber jutustama . Tema ise usub seda , aga ma ei pane seda talle pahaks . " 
Me kõik uskusime midagi erinevat . Laida uskus metsa ja vaime ja üldse kõigesse , mida koges ja tunnetas . Seda vist nimetatakse ebausuks . Aga Laida ebausk oli täna võibolla päästnud minu elu ja ehk Väino omagi . Riho uskus oma jumalat , keda mina kunagi mõistnud pole . Liialt maa- ja looduslähedane on minu ilmavaade . Ka kohalik ebausu ja kristluse segu pole minuni teed leidnud . Me kõik uskusime millesegi ja millesegi mitte . Ma ei teadnud , mis oli meid täna rünnanud , kuid sain aru , et oma uskmatuse hinda oleks võinud täna väga kallilt maksta . Oma eluga . Laida oleks otsekui minu mõtteid lugenud . 
" Minu jaoks pole asju , mida ei saa uskuda , " ütles ta . " Usk ei ole veendumus ega teadmine . Usk on hirm , et kui sa ei usu , siis võid selle eest kallilt tasuda . " 
Riho raputas pead ja tahtis vist vastu vaielda , kuid Laida avas raamatu ja hakkas tasasel häälel pajatama lugu , mis toimus Harglas 1741. aastal . Loo peategelaseks oli jälle üks naisterahvas , üpriski õudsa elusaatusega ( nagu lõpuks selgus ) Savimäe Madli . Tüdruku sünd on kirikuraamatus kenasti fikseeritud — see toimus 1726. aastal . Loo pani von Ungerholz kirja oma surma eel , kui oli saavutanud kohalike elanike seas mõnese lugupidamise . Oli ta ju ikkagi võõras — kuid eesti keele , õigemini kohaliku murraku oskus lähendas vana pastorit inimestele . Niisiis kirjutas von Ungerholz ühest pärimusest , mille ta mõneti ootamatultki täpselt dateeris . Kummati kumasid ridade vahelt läbi pastori enese vihjed , et lugu pole pelgalt pärimus , vaid pigem pealtnägija tunnistus . Ja kui ma selle lõpuni kuulasin , sain aru , miks rahvasuu seda kellelegi eriti usaldada ei tahtnud ja pastorgi vaka all hoidis . 
Madli olnud väga ilus tüdruk . Kosilased hakkasid tema peale silma heitma , vanemad rõõmustasid , veimevakk paisus . Kuid oli ka kuri mõisnik , noorsaks , toosama hiljem kurikuulsaks ( ja veel hiljem muumiaks ) saanud Gerhardt von Basserman . Noor ja jõhker saks , kellele orjapiiga au samapalju korda läks kui jahil lastud jänes . Ja ühel parajalt pimedal õhtul , kui mõisasaksad jälle prassimas olid ning õlleuimast julgust saanud , lõi Gerhardtile pähe noore mehe ihuvimm ning talle meelestus taas kaunis neidiseõis , kes lähedal talus kasvamas . Edasi läks kõik nagu ühes korralikus legendis ikka . Vägisi võetud rõõm pidi olema kõige magusam ja üheskoos on sellist rõõmu ka põnevalt võigas jagada . Gerhardt koos oma julmuritest sõpradega kapanud mõisast välja , hagijad sööstnud hobustele järele , sest aimasid penidki midagi erutavat toimumas . Seltskond ratsutanud Savimäe talu poole , sest mis orjadel ikka vastu hakata , kui mõisahärra tahab . Ometigi jäädud ühes teeäärses kõrtsis pidama , et viinatoobist veel julgust juurde ammutada ja üks vapper külapoiss juhtunud sakste juttu pealt kuulma . Tormanud see siis ummisjalu Savimäe poole , et Madli vanemaid ja tüdrukut ennast läheneva hädaohu eest hoiatada . Arvatakse , et poisski ei olnud Madli suhtes ükskõikne , kuid mis tähtsust sel ikka , peaasi , et inimene ikka hoiatama läks . 
Ja ega polnudki noormehel palju öelda , kui ta vaeseke , endal hing paelaga kaelas , lõpuks Savimäele jõudis . Jookse metsa , sest innalised saksad on siiapoole teel , hobused puhanud ja meeled kuumad eelseisva kuritöö ootusest . Ja samal hetkel hakanudki tee poolt kostma hirmsat kabjaplaginat — autute röövlite armee lähenes . Ei olnud siis Madlil enam aega mõelda , ummisjalu pani ta metsa — sest kuhu mujale tal ikka minna oli . Oli ju mets saanud aastasadade vältel taluinimesele kohaks , kuhu läheneva õnnetuse eest põgeneda . Ja edasi juhtus nii , nagu ikka sellistel puhkudel tavaks . Jõudsid saksad majja ja tüdrukut , kelle pärast tormatud , ei kuskil . Siiski oli mõisameestel niipalju tervet mõistust veel peas , et Madli vanematele suuremat kurja ei tehtud ja pandi edasi öisesse metsa . Sest külapoiss nähti ära , ehk sai temagi kui hoiataja koerapiitsaga paar verist nähvakat . Kuid aega polnud raisata ning nii sööstiski kiimaline seltskond öisesse laande , et põgenik üles leida ja sealsamas ka tema au põrmu tallata ja omi vägivaldseid ihasid õnnetu kallal rahuldada . 
See mets oli seesama , mille ühes ääres on nüüd Parksepa talu ja mis nüüdseks on hõlvanud ka endise Nõia-Liisu eluaseme . Tollal elas aga Liisu veel teisel pool metsa , saluveerel , kuhu ka Madli ummisjalu tormanud oli . Külapoiss aga ei jäänud joomasest seltskonnast maha , ehk teadis tema ka laaneradu paremini ning aimas Madli suunda ette ja teadis kuhupoole pimedas laanes joosta . Sest see pärimus ongi edasi antud selle vapra noormehe suu läbi , temalt tema sõpradele ja nii edasi . Von Ungerholzile oli lugu igatahes jutustanud üks külamees , kes ise seda poisi käest kuulnud . 
Kuid ju siis oli Savimäelt mõni Madlile kuulunud riideese kaasa haaratud ja see hagijaile antud , igaljuhul ei eksinud jahiseltskond kauaks teelt . Nii talupoiss kui tagaajajad jõudnud enamvähem ühel ja samal ajal Nõia-Liisu taluni . Selleks ajaks olnud Liisu juba lesepõlve pidamas , elas laaneserval ihuüksi ja tegeles oma nõiaasjadega . Tütreid oli tal mitu olnud ja kõik needki mööda kihelkonda ja maad laiali . Võis arvata , et Madli ka varem Liisu juures oli käinud , kes teab , ehk salatarkusigi õppinud , et Liisu majake oli see , kust ta lootis enesele varju ja abi leida . 
Kui vapper noormees puudehämust talu hakkas aimama , olid jahikoerad juba üpris lähedale jõudnud . Siiski jõudis poiss taluni veidi enne , et näha , mis õuel sündis . Ja kas oli see pahaendeline nõiakuulsus või jahiseltskonna kurjakuulutavad hüüded ning verekoerte haukumine , kuid maja ümbritsevatest põõsastest poiss kaugemale ei söendanud minna . Sellel koledal ööl paistis täiskuu , mille õhedas valguses seisid taluõuel Liisu ja Madli . Ja silmapilk enne , kui hagijate verejanulised koonud puude vahelt välja kargasid , sähvatas välk . Liisu ümber kargles ja hüppas hoopis suur ja tugev hunt ! Talupoiss olevat kuni oma surmatunnini vandunud , et just tema silme all moondas Liisu Madli libahundiks . Sest muud kaitset ei osanud vana nõid noorele neidisele pakkuda . Kuid ometi polnud vastsel libal veel niipalju julgust , et hagijatele vastu astuda ja tagaajajate hobused hirmu sunnil märatsema sundida . Hunti nähes läksid verekoerad veel rohkem indu täis ja sööstsid hoovile . Nende järel tormasid hirmsa ragina saatel metsast välja joomauimas jahimehed . Ja ka nemad nägid emahunti , kes saba jalge vahel võpsikusse kadus , sest tagaaetava õud oli libal veel selgelt meeles ning päris hunt polnud temas veel ärganud . Ja kui senini oli lugu olnud omaagsete hinnangute järgi veel üsna süütu ja harilik , sest ikka juhtus , et noorel mõisahärral tuli kole kange tahtmine noore ja puutumata talutüdruku ihu järele , siis edasine oli ka selle rikutud ja " valgustatud " sajandi jaoks igati kuritöö mõõtu välja andev . Noorte vägivallaihalejate joomas pea ei peljanud libahunti sugugi . Sest põgenes too ju ära , jättes talu ja selle perenaise jahtijate küüsi ! Küll oli aga nõiatöö ära nähtud ja nõid pidi saama nõia palga ! Kellegi piitsahoop paiskas Liisu hoovile pikali , kõlasid vihased hõiked , koerte lõrin , kes Liisule kallale sööstsid ning ratsemehed pidasid aru , kuidas oma lõbujanule rahuldust saada . Ega olnudki siin pikka mõtlemist . Liisu oli ümbruskonnas teada-tuntud . Naine oli hauas ümbersündinud nõiamoor ja temale väärilise surma väljamõtlemine polnud kuigi keeruline . Kohutav kuritöö sündis taluõues — kuritöö , mille ilmsikstuleku kartuses oli ka vapper pealtnägija oma suumulgu kõvasti kinni hoidnud ja pealtnähtut ainult kõrtsi juures vahest sõpradele usaldanud . 
Liisu nõiavõimed olid kõik libahunti moondamiseks läinud — on ju ka nõid ainult inimene , kes puhkama ja taastuma peab . Ei olnud vanal naisterahval enam jaksu võidelda võõra ja kurja kire vastu , mis neitsiau röövimise asemel vanamoori elu võtmisega pidi rahulduma . Kiiresti haarati labidad ja muu tööriistad , mis kätte puutusid . Kiiresti kaevati pehmesse mulda hauaauk . Ei soovinud keegi nõialt enne aukuajamist elu võtta ... Liisu maeti teist korda elusalt . Seejärel süütasid mõrtsukad ka nõia maja põlema ja ei lahkunud lõõmava vareme juurest enne , kui see kurteo varjajana haua peale ragises . Alles seejärel ratsutas mõrtsukakamp minema , hakates alles ülemineva jooma tõttu taipama , millega hakkama saadud . Õudusest poolsurnud külapoiss ei saanud enam kuidagi leegitsevat hauda lahti kaevata . Ja siis , kui ta segasena kodu poole tagasi hakkas minema , kostunud läbi tulekuma kaeblik ulgumine . 
Poiss ei rääkinud aastaid juhtunust kellelegi . Liisu arvati juhusliku ( või nõiajõul väljamanatud ) tulesurma ohvriks olevat langenud ning paiga kurikuulsus hoidis ka kohalikke varemeid lahti kaevamast . Madlit pole keegi enam kunagi näinud . Peagi pärast mõrva lahkunud noor Gerhardt aastakümneiks sõjateenistusse . Kuid kübemed ja kuuldused hirmsast mõrtsukatööst elasid taludes koldevalgel siiski oma habrast elu edasi . Madli määrati igaveseks libahundiks jääma . Nii ekslebki ta mööda maid ja ilmu ringi ning otsib oma mõrtsukaid ja nende järeltulijaid , et enda ja Liisu eest kätte maksta . Kui metsast kostub hundiulg , siis on see Madli , kes kurjategijatele hirmsast karistusest kuulutab . 
Toas oli muutunud pimedaks . Laida lõpetas oma ümberjutustuse , pani raamatu käest , jäi mulle otsa vaatama . Õpetaja Riho muigas kergelt ja valas uue pitsitäie . 
Kõrgele üles sirutatud kronksus sõrmedega luud , mis veel poolkõdununa rääkisid sellest hirmsast surmaviisist ... Ma olen elusalt maetute haudu varem näinud . Võigas pilt metsast viirastus mul endiselt silme ees . 
" See kirjutis oli pistetud raamatu lehtede vahele . See minu eelkäija ei tahtnud ilmselt seda pärimust väga laialt levitada . Bassermanidel oli omal ajal kõva võim . Ja rahvasuu oli samuti ettevaatlik , võõrastele seda lugu eriti ei räägitud ... " 
Kui me õpetaja juurde olime tulnud — mullased ja ehmunud — oli Laida ühe hingetõmbega kõik Rihole ära jutustanud . Õpetaja oli kogu aeg mõistvalt pead noogutanud , otsekui oleks ta midagi sellist juba ammu aimanud . 
" Need luud ... need luud ju tõendavad , et kõik oli tõsi . Kõik ! Et Madlist sai liba ja Liisu maeti elusalt . Kui te ainult näeksite neid luid seal salus — kohe on aru saada , et vaeseke on elusalt maetud . " 
Vahetasime Rihoga mõistva pilgu . Linnaharidus , praktiline elumeel ... Riho lasi selle minul välja öelda . 
" Laida ! " sõnasin rõhutatult . " Libahundi mõtles ju see külapoiss ise välja . Et oleks õudsam . Leitud luustik kinnitab ainult elusalt matmise osa ja sedagi kaude . " 
" See hunt , keda me eile nägime on ju Madli , kuidas sa ometi aru ei saa ? " ütles aga Laida üpris rahulikult . " Kogu see aeg on ta oodanud ja lootnud , kätte maksnud ja vihanud . Nüüd on ta tagasi . Ma ju rääkisin sulle , et mets on märke täis . Midagi kurja on sündimas . " 
" Ja mind ja Väinot ründas samuti Madli — ligi kahesajaaastane libahunt , kes meid leegiheitjaga kõrvetas ? ! " 
" Teid ju rünnati sellesama Gerhardt von Bassermani jäänuste juures , " pomises Riho mõtlikult . " Mingi seos võib siin olla . " 
" Palun , " rehmasin kannatamatult õpetaja suunas . " Ärge teie nüüd kah hakake mulle seda jama ajama . See pidi olema keravälk ja meil kõigil on pea sellest hundijutust veidi sassis . Inimesed kipuvad ikka nägema seda , mida kõige rohkem kardavad . " 
" Sa unustad , et mina ju n ä g i n , kes teid ründas ! " ütles Laida vaikselt . " Mina sain kurjaga toime , aga mind aidati . Järgmine kord ei pruugi enam õnneks minna . Te ei tea ju veel midagi ! Ja mina sain ka alles eile öösel aru . Ja see , mis kabeli juures juhtus ... Ma jõudsin viimasel hetkel . Tulin postkontorist , ma sain hommikul ühe kirja . Näete , selle siin , " ta tõmbas oma rohmakate pükste tagataskust määrdunud kirja ja viskas selle lauale . Nägin , et kiri oli tulnud Pskovi oblastist , kellelki Zinaida Skvorcovalt . " Tema hoiatas ka mind , ütles , et pean kiirustama . Aga tädi Zinaida ei tea eestikeelseid loitse ... Kuigi ka kuulist võib aidata , ma ei tea täpselt . Võibolla aitabki , kui ma sedasama loitsu loen . " 
Äkki kostus mootorimürinat , kellegi rasked sammud jooksid hoovist eeskotta , ukselt kostus tugevat prõmmimist . Riho läks avama ja meieni jõudis konstaabli kõmisev bassihääl . 
" Hundijahti tuled ? Me saime piirivalvuritelt tsiibi , jääger ja mehed ootavad ! " 
" Nüüd vastu ööd ? Kuhu me nüüd ikka oskame minna ? " 
" Mehed on ammu metsas , Räpasalust , tead , ülesse Parksepa pealt , kostab ammu ulgumist . Ei ta nüüd pääse . " 
" Oodake , mul läheb veidi aega . " Rihol ei läinud mõtlemisaega tarvis . Jahimehe veri ei lase ennast kaua paluda . Uks kõmatas kinni ja automootor keerati välja . Õuest kostusid ainult rämedad mehehääled . Riho naases tuppa ja jäi meile pisut kohmetunud ilmega otsa vaatama . Laida näppis kivinenud ilmel kirja ega vaadanud üldse õpetaja poole . 
" Noh , olgu või libahunt , aga ega ta õige mehe kuuli eest ikka pääse , " hõikas Riho pisut pingutatult lõbusalt . " Me läheme siis kaeme üle , mis puust too hunt siis ikka on . " Kirikuõpetaja silmis põles jahikirg . Olen seda pilku liiga palju näinud , et seda mitte ära tunda . Kilavad silmad , närvilised näpud ... 
" Ammu olete jahimees või ? " pärisin huvita . 
" Lapsest saati , isa kõrvalt õppinud . Ma olen Avinurme kandist pärit , teate . Kolm hunti lasknud , " teatas ta mitte ilma uhkuseta ning hakkas toas kohmitsema . Oli aeg lahkuda ja ma ei teadnud , kuhu minna . Laida vaikis endiselt . Eneselegi ootamatult taipasin , et ootasin naiselt juhiseid ! Viimased tunnid oli tema mind talutanud , oma tahtele allutanud , öelnud , mida teha , kuhu minna . 
" Jaht on tapmine , " sõnasin Rihole . " Kas usk ei sega ? " 
" Need inimesed vajavad abi , " kuulutas Riho kapis tuhlates . " Minu ülesanne hingekarjasena on seda maanurka hingerahuga toita . Viimasel ajal on aga just see mõrtsukhunt rahu häirinud . Tuleb kohaliku eluga ühte jalga astuda . " 
" Tema usk on liiga tugev , " sositas Laida äkki . 
" Mis ? " pöörasin pead . 
" Temaga pole mõtet rääkida , ta usub liiga palju . " 
Riho sulges kapiukse . " Kuulge , selle hauaga tegeleme homme , praegu aga vist pean teid paluma ... , " ta hoidis käes jahiülikonda . " Sõit läheb Parksepa teed mööda , ma vaatan , vast on autos ruumi . " Pakkumine oli täiesti asjakohane , minu sõiduriist oli kilomeeter enne alevikeskust lahkumisavalduse kirjutanud ja meid Laidaga jalameesteks teinud . 
Autos o l i ruumi . Pidin ainult Laida sülle võtma ja ise ennast poole väiksemaks tõmbama . Dzhiibis lõhnas tubakasuitsu ja bensiinivinguga segunenud higi järele . Naise habras keha istus mu põlvedel vagase ja tasasena . Kui auto raputas , lõid Laida kondid mulle tugevalt kõhtu . Oli valus . Keegi ei rääkinud , kuigi kõik teadsid , et ka mina olin see , keda hunt täna rünnanud oli . Dzhiibi katusetuled valasid metsatee üle ebaloomuliku valgusega . Kaks korda hüppas tuledevihku jänes ja tormas paaniliselt mööda teed . Kuid keegi ei küünitanud püssi järele , sest paugud võinuksid hundi enneaegselt ära ehmatada . Meie järel sõitis teine auto , mis samuti oli jahimehi puupüsti täis . Kõik parimad jõud olid aetud jahile , mis pidi tegema lõpu hundile , kes oli muutunud kohalikuks nuhtluseks . Laida oli sirutanud ühe käe mu kaela ümber ja hooti tundsin , kuidas naise küüned kraapsid valusalt lihased . Kolm hagijat istusid vaikselt auto pagasiruumis , tundsin nende hingeõhku ja haisu . Koerad kiunatlesid kogu aeg ootusrõõmust , ka nemad teadsid , kuhu ja milleks sõidetakse . Mõtlesin , kas ei võinud mõni neist olla ka Eedu treenitud , kuid ei uskunud seda eriti . Eedu ei kasvatanud jahikoeri . Enam . 
Autod peatusid sealsamas Sõõru teeristis . Edasi mindi jala , jahimeestel olid mütside küljes jaapani küklooplambid . Seltskond suundus endiselt vaikides ja pühendunud ilmel metsa , meile jäeti üks taskulamp . Jäime Laidaga teeristile kahekesi . 
Hoobilt oli naisest apaatia ja ükskõiksus kadunud . Ta rebis mind käest ja ütles tungivalt : 
" Nüüd , Valdek , nüüd pead sa otsustama , kas sa usud . " 
Tulin talle järele . " Mida ma siis pean uskuma ? " 
" Nad lasevad Madli surnuks , kui me midagi ette ei võta , egas libahuntki päris surematu ole . Haud on lahti , ta valvab seda , ei jookse sealt ära . See on ju ainus koht , kust see vaene hing ikka veel loodab lohutust leida . " 
" Laida , nad jahivad hunti , kes tapab inimesi ! " 
" Aga nad peavad jahtima deemonit , kes tapab inimesi . Madli pole kedagi tapnud , " sositas Laida kõvasti , hääles nutumaik . " Me peame jõudma , meil on kiire ! " 
" Kes meid siis ründas ? Sa ju räägid , et nägid , kes see oli ! " Mul hakkas kõigest kõrini saama . Nii Laida jonnakusest , kui enda lontusest . Ma ei ole jahimees ja Laida teadis seda . Mida ma siis pidin tegema ! 
" Ka sa saad ükskord aru , et sa pead otsustama . Sinu uskmatuse hinda peab praegu maksma Madli . Aga milles tema süüdi on ? Kas selles , et keegi ei usu ? Sinu uskmatuse hind on liiga kõrge . Süütu peab surema ! Rebi ennast lahti oma vastikust egoismist . Sa ise ütlesid , et igaüks soovib olla kohtunik — taastada õiglust , surmata ebaõiglust . Otsusta nüüd ! " 
" Kes siis ründab , kes tapab inimesi , kui mitte ... hunt ? " sain sõnasabast kinni , et mitte öelda " Madli " . Reaalsus ja legendid hakkasid segunema . 
" See kiri , Valdek , see kiri andis mulle vastused . Nägid , see tuli Pihkvast , tädi Zinaidalt . Ta on tark ... umbes nagu kohalik nõid või nii . Ta teab , ta on uurinud . Mäletad , Basserman teenis ju ka Pihkvas ? Kas sa Nõiavälust oled kunagi kuulnud ? See on Pihkva lähedel , üks mets , kus on Must Värav . " 
Me jooksime mööda teed , kust läbi kuukuma hakkas jälle paistma Parksepa talu üksildane siluett . Laida hoidis mu käest ja hüüdis oma sõnu hingeldades ja konarlikult . 
" Kes meid siis ründas , kes see deemon on ? " 
" Koer , must koer . Varro ! Kas sa siis ometi ükskord aru ei saa ? " 
Varro ? ! Must välgatus kalmistul , punased kurjad silmad , leegisähvatus , valu , väävlihais ... Seal oli Varro , nüüd ma mäletasin . Kuid ikkagi olin kuulnud ulgu ... Kas mitte Varro polnud see , kes meid oli päästnud ? Keegi oli hüpanud mulle selga , kellegi tugevad käpad oli paisanud mind pikali , kui kuum tulejuga lahvatas kabeliseinale . 
" Madli ju päästis teid , " jätkas hingeldades Laida , " Madli hüppas sulle selga , päästis sind , Madli ehmatas deemoni minema . Ainult minu sõnad ei pruukinud aidata , ta teadis seda , ta teadis kogu aeg , kus deemon ründab , ta on kogu aeg aidanud . Madli päästis vasika , ta ju armastab lehmi endiselt , ta pole üldse muutunud . " 
" Varro ? " küsisin ma lõõtsutades . " Varro on ju sinu isa koer , Varro hirmutas hundi eile öösel minema . " 
" Madli rääkis minuga . Varro kartis teda . Või mitte Varro , see on ju Basserman , seesama , kes Liisu elusalt mattis . Tema ka piinleb , pole leidnud rahu , on pettunud ja raevus . Kurjus on metsas tagasi , kas sa siis ei näe märke ? " 
Ei , ma ei näinud mingeid märke , nägin , et olime hoopis jõudnud Parksepa talu õuele . Maja akendes põles tuli , kuid Eedut ei ilmunud . Koerad ähkisid aedikus . Midagi oli korrast ära . Kus oli Eedu ? Laida ütles , et ma läheks majja ja võtaks püssi , ise sööstis ta metsa poole . Seal ma nüüd siis olin — pidin minema loata võtma võõrast püssi , pealegi veel üsnagi kahtlase eesmärgiga . Uks oli loomulikult lahti — miks ta ei pidanudki olema ? Püssi aga ei olnud . 
Laida karjatus kostus üsna lähedalt . Aida tagant metsast , sealtpoolt , kuhu ta äsja tormanud oli . Lihtsalt instinkti ajel haarasin köögist kirve ja jooksin aida poole . Laida karjed kasvasid üle nutuks , leidsin nad kohe üles , Laida taskulambi valgus näitas mulle teed . Eedut oli puretud , ta oli üleni verine , kuid lisaks oli õhus taas kärsahaisu ja väävlihõngu . Eedu haavad oli põletatud , täpselt samuti naguVäino ja ilmselt ka Roika Mardi omad . Vanamees oli poolteadvusel , silmad suletud , kuid pomises midagi seosetut . Nägin , et tal puudusid kaks sõrme , köndid isegi kärssasid veel . Laida oli peaaegu hüsteerias , nägin teda esmakordselt sellisena . Ilmselt oli viimaste tundide pinge ka tema jaoks olnud liiga suur . Kuid kaheraudne oli alles , see lebas Eedu käeulatuses . Tegin ruttu kindlaks , et mõlemad padrunid olid veel rauas , püssist polnud kordagi tulistatud . Laida hüsteeria ja Eedu seisund andsid mulle kummalisel kombel rahu , julgust ja enesekindlust . Enam polnud kuhugi taganeda , nüüd tuli olla olukorra peremees , enam ei võtnud Laida mult käest kinni ega vedanud mind enda järel . Katsusin olla rahulik ja keskendunud . Siis avas aga Eedu silmad . 
" Eedu , mis juhtus ? " küsisin . Laida nutt vaibus , ta hoidis isa kätt ja silus ta juukseid . 
" Varro ! " Eedu sosin oli vaikne , tundsin tema valu . " Varro läks põlema , hõõgus ... Punased silmad ... tulid kallale . Põletas ... " 
" See on tema , " Laida pühkis oma pisarais nägu . " Deemon Nõiavälult . Põrgukoer . " 
Ma ei pööranud Laidale hetkel tähelepanu . Oli tarvis otsustada , mida teha Eeduga . Mulle meenus , et jahiseltskond oli oma autod jätnud Sõõru teeristile . Kui nad ainult lahti oleksid ... oleks neil ainult võtmed ees . Väheusutav , aga võimalik . Eedu rabas mul käest . 
" Valdek , mine lase see maha . See pole koer ... Mina ei jõudnud . " 
Tasapisi tõstis minus pead raev . Ma vihkasin seda elajat , kes ta poleks olnud , vihkasin kõigest hingest lõpuni ja otsatult . Ma ei kavatsenud midagi uskuda ega midagi uskumata jätta . Tahtsin kõigele lõpu teha . Laida pidi jääma isa juurde . Tõusin ja haarasin püssi . Kastemärg kaba mõjus rahustavalt ja julgustavalt . Ma tundsin ammu seda kaheraudset , vana 20- kaliibrine MC , Tuula meistrite kindel töö , mis polnud küll aastaid kedagi tapnud , kuid Eedu oli oma püssi alati korras hoidnud , õlitanud , puhastanud . Tundsin vaid üht — mina vastutan , et Eedu jääks ellu ja elajas tapetud . Eedu lasi mu käe lahti ja sulges vaikse ohke saatel silmad , ta hingas aga väga nõrgalt . 
" Isa on meie kõigi uskmatuse ohver , " soigus Laida , " Ka mina oleksin pidanud varem uskuma , varem nägema . " 
" Mida , Laida , mida ? " 
" Ta ju tuli isa juurde , sest on nii kaua koer olnud . Mis sest , et põrgukoer , isal on kõigi koerte jaoks hea süda . Aga kuri oli tal nii sügaval sees , hinge enam ei olnud . Otsusta nüüd , Valdek , otsusta ! Ära lase teistel maksta oma uskmatuse hinda ... " 
Olin minekul . Aega ei saanud olla enam palju , sest kõigi tunnuste järgi oli Eedu seisund palju raskem , kui Väinol . Valushokk oli vanamehelt teadvuse võtnud , keha oli nõrk , verekaotus suur . Jahihääled või õieti kogu see häältesumm jõudis meieni korraga . Nii nagu varem kalmistul olid mul silme ees hetkeks segunenud värvid , segunesid nüüd hundiulg , koerte haukumine , jahimeeste hõiked ja mingi vastik sisin . Instinktiivselt astusin metsa ja maaslamajate vahele , tõstsin püssi . 
Ta hõõgus nagu põrgukoer — see oli esimene mõte , mis pähe tuli , kui pimedusest väljus see olend . Pole siiani kindel , kas olin tol hetkel üldse võimeline midagi mõtlema , tõenäoliselt sellel momendil kõik minu ratsionaalsed mõtteprotsessid peatusid ja ma lihtsalt kivistusin õudusest lummatult . Punased sähvivad vihkavad silmad tormasid metsapimedusest välja , rippusid meie ees , lähenesid meile kui vältimatult otsaajava auto laternad . Silmad kasvasid ja heitsid ümbrusele võigast punast valgust . Aga keha hõõgas kahkjat punakasmusta valgust , mille kumas paistsid hiiglaslikud verejanulised pärani lõuad . Ma ei eristanud hambaid ega kihvu , ilmselt olid nad seal kõik olemas , kuid kõik mu meeled vallasid lõugade vahelt lahvatavad leegid — surmamõistvad , valikuta tapaleegid . Kihvad ja leegid segunesid , moodustades ühe terviku , millele ainsaks mõistetavaks keeleks oli surm — tulesurm . 
Tulistasin . Tulistasin tegutsemata , sihtimata . Mu käed panid otsekui iseenesest püssi palge ja vajutasid päästikule . Kui pauk kõlas , jõudis mu teadvusesse mõte , et seal taga võivad olla inimesed , kes samuti seda põrgusigitist jahivad . Kuid tol hetkel oli mul ükskõik . 
Hukutavate lõugade vahelt lahvatas leek , valgustas veel tugevamalt salu , süütas paar puuoksa , mis samas söestusid ja kahinal maha pudenesid . Kuid peletis peatus , tema kuma kahanes ning hetkeks vajus taas kõik pimedusse , ainult Laida peost pudenenud taskulamp valgustas lamavat Eedut . Mu käed värisesid , surusin neid kramplikult püssikaba ja raua ümber , otsekui otsides relvast sidet tõelisusega . Kuulsin taas koerte haukumist , nüüd oleks see nagu kostnud pisut rohkem läänekaarest , umbes sealt , kus taas ulus hunt oma võigast ja valusat ulgu . Kas tõesti olime selle pimedusesigitisega üksi jäänud ? 
Punane tuli lahvatas taas — loomulikult polnud ma midagi tabanud . Või kui olingi , siis järelikult ei olnud tabamusel mingit mõju . Jälle need kurjad , hukku tõotavad silmad . Ta hõõgus meie ees , valmistudes hüppeks , lõrises , lubas surma . Eristasin vist nüüd tõesti hunti või koera , kelle kohal lõõmasid purpurpunased leegid . Leegitsevad , vastikud lõuad . Kogu koletise olek rääkis ainult ühest — ta kogus jõudu , ahmis oma vulkaankopsudesse tuld , et seda meieni paisata . Siis kuulsin ma häält , tasast , kuid visa naisehäält . See oli Laida , kes üritas lausuda oma loitsu , ilmselt sedasama , mida päeval kalmistulgi . Tõstsin püssi — läbi võika kuma nägin täpselt , kuidas toru keskendus põlevate silmade vahele . Nüüd ! Nüüd ma vajutan päästikule ja kui see lask ei tapa seda elajat , olen valmis uskuma kõike , ükskõik mida — põrgut , deemoneid , libahunte , kaarnakivi . Sõrm kõverdus päästiku ümber . Nüüd ! 
Tõrge ! Püssilukk klõpsatas nõrgalt , kuulsin metalli kaapimist vastu metalli . Ei !!! 
Võibolla olid need Laida poolt nii vanas murdes soiutud laused , millest suutsin eristada vaid üksikuid fragmente sõnadest ; võibolla peletise ettevaatus , nähes endale suunatud püssitoru . Ma ei tea . Kuid ta ei rünnanud , ei , veel mitte ! Võibolla oli see ka hundiulg , mis kostus nüüd palju lähemalt kui varem . Jälle hoomasin inimeste hõikeid , kuulsin oksteraginat ja lõõtsutamist — see oli juba päris lähedal . Veelkord klõpsatas püssilukk , mu sõrmed oli uuesti ja tulemusetult päästikule vajutanud . Proovisin uuesti ... 
Siis kõlas lask ja samaaegselt tuhises raginal ja lõrinal minust mööda üks raske keha . Ma ei tajunud relva tagasilööki , ( aga sel vanal MC mudelil oli see üpris tugev , vähemalt siis , kui Eedu ja isa seltsis laskmist harjutasin ) mu sõrmed pressisid lootusetult päästikule , kuigi sel enam mingit tähendust ei olnud . Laida kargas püsti ja tormas maja poole . Metsast välja tormanud keha — ja see oli hunt , niipalju jõudsin ma punaka valguse taustal eristada , lendas otse selle valguse sisse . Siis vajus taas kõik pimedusse , kostus ainult võitlushääli ja haukumist , mis nüüd oli juba kahel pool minust . Rabasin püssi samamoodi kätte , kui Eedu eelmisel ööl , olles valmis igasugust rünnakut sellega tagasi tõrjuma . Lõrin , ragin , viha ... Need polnud kahe pureleva koera hääled , selleks oli liharebenemise saatel toimuvate urinate pühendumus liiga suur . Kostis raksatus , kellegi kondid murdusid , viimast korda lahmatas tuleleek , sedapuhku juba nõrgem kui eelmised . Maja poolt tormasid viis koera , kes olid oma peremehe ja õpetaja verd juba kaugelt haistnud . Ja neile piisas sellest , et taibata , keda rünnata , kellele kätte maksta . Laida oli Eedu koerad valla päästnud ! Siuglevad kered sööstsid võitlusesse , ja siis veel — need olid juba mulle samuti tuttavad kolm jahimeeste hagijat . Viimast korda kõlas üle lahinguvälja võimas ulg ning selles eristasin ma võidurõõmu . Kõik ümberringi ragises , lõrises , hammustas ja pureles . Kuuma vere pritsmed lendasid mu näole , nad kõrvetasid , tõstsin vaistlikult käe ja põletasin ka näpud . Püss kukkus maha , taas tajusin , kuidas midagi suurt sööstis põõsastikku . Siis lahvatasid puude vahelt valgusvihud ja need olid juba head ja kodused jahimeeste küklooplambid . Kõik karjusid läbisegi , ka mina karjusin — Eedu on siin haavatud , tooge oma auto siia , viige ta haiglasse ! Kõik sai üha valgemaks . Eristasin nüüd endast vaid kümmekonna meetri kaugusel rabelevat ja tõmblevat verist tompu — need olid koerad , kes kõik kisklesid ühe surmmusta keha ümber . Ühtegi hunti polnud kusagil — poolenisti lõhkirebitud keha oli kunagi kuulunud Varrole ! Nüüd segunesid veri , karvad ja soolikad visklevates valgusvihkudes . Laida jõudis tagasi . 
" Hunt ! Kas see on hunt ? " Konstaabli hääl . 
" Kurat , kas keegi sai pihta ? Kes siin maas on ? " 
" Eedu ! " 
" Kes need koerad on ? " 
" See ei ole hunt , see ... see on koer . " 
" Tema ründas isa ja ulgus metsas , kuid meie koerad murdsid ta maha . See ongi teie mõrtsukhunt , " ütles Laida hääl . " Ja viige nüüd isa ruttu haiglasse ! Väga ruttu ! " Ta oskas käskida . 
Hommik . 
Hommik ja Laida — ööd nagu polekski kunagi olnud . Päikesevalgus ketras end üle puulatvade ja tervitas mind värskes vees , mille Laida mulle pähe kallas . Ma ei tea , kus ja kas ma üldse olin maganud . Lihtsalt sellest hetkest oli reaalsus tagasi , ma olin üleni märg , lõdisesin külmast . Ja Laida naeratas . 
" Isa jääb ellu , ta viidi öösel kohe Valka , aga jääb ellu . Väino kah . Kõik on nüüd möödas . Vähemalt meie jaoks . " 
Tundsin , kuidas käsivartel ja näos pakitsesid haavad . Olid need nüüd hammaste või tulejäljed ? 
" Mis juhtus , Laida ? Said sa millestki aru ? " 
" Köögis on kohvi . " 
" Laida ... " 
" Mine joo kohvi , sa uskmatu hing ! Ma ise keetsin . Ja laual on võileivad , sulle ju maitsevad suitsulihaga võileivad ? " 
Maitsevad küll . Olin näljane kui hunt ... 
" Tead mis ? Ma mõtlesin , et asuks õige sinna Sõõru tallu . Teeks sellest endale suvekodu või nii . Vähemalt esialgu , eks siis pärast vaata . Mis see maja ikka tühjana seisab . " 
Ma istusin saunalävel , jõin külma kaevuvett ja tundsin ennast kõigest hoolimata hästi . Öised ilmutised olid kadunud , päev polnud enam talumatult kuum nagu eelmine . Laida kükitas mu kõrval , ka temal oli ümber niiske saunarätt , naine peletas maasikavarrega sääski , kes ei proovinudki teda hammustada , vaid sumisesid niisama ümber auravate juuste . 
" Aga muumiad ? Ja sinu töö ? " Õhtupäike säras läbi naise juuste , mis nüüd langesid kammitult ta plekilistele õlgadele ja raamitsesid ta väikseid , linasse mähitud rindu . 
" Tehku oma muumiatega , mis tahavad ! Pole meile seda sakste raha tarvis . " 
" Kellele meile ? Vallale , sulle või mulle ? " 
" Üldse mitte kellelegi . See kabel on siin võõras . Parem kui seda üldse ei oleks . " 
" Aga ta on siin . Ja Bassermani säilmed ka . " 
" Need vist tuleks maha matta ? " 
" Sa siis usud nüüd ? " 
Midagi ma ei uskunud ! Lihtsalt ei teadnud , mida uskuda . Kuid vähemalt ei pidanud keegi maksma minu uskmatuse hinda . Mitte keegi ! Sest Eedu oli mulle haiglas naeratanud oma südamlikku naeratust ja soovitanud kõik unustada . Ja hunt , kes meid saladusliku koletise ( kelle eksistentsis ma üha rohkem kahtlema hakkasin ) leekide eest päästis , oli ise samuti pakku pääsenud . Eedu vana jahipüssi oli keegi öösel tuppa toimetanud . Ainult üks haavelpadrun oli tulistatud , teine istus endiselt kinnikiilununa rauas . Järelikult polnud mina kedagi tapnud . 
" Mis tähtsust sel enam on , mida ma usun ? " 
" Ega olegi . Varro viisid nad hommikul ära , sa magasid veel . See oli vastik pilt — pool keha oli ära rebitud . Ma ei teagi , kas isa koertest enam asja saab , nad nägid ja tundsid liiga palju vägivalda . " 
" See oli siis ikkagi hunt , kes Varro tappis ? " 
" Madli ! See oli Madli , Valdek . Teda aeti taga , ta oleks võinud põgeneda , kuid tuli meid päästma , sest tema oma kättemaks oli talle kõige tähtsam . Vana kurjus ei sure nii lihtsalt . Meie koerad poleks Bassermani iialgi tapnud , ainult libahundi jõud oli see , mis põrgukoera murdis . Mäletad — Püha Jüri kutsikad ? Hundid , kes kurjust hävitasid . " 
" Kust see Varro siis tuli ? Mis seos tal Bassermaniga on ? " Mitte , et ma oleks seda uskunud ... aga seosed ju olid . Rüüpasin külma kaevuvett , hammastes jäine mõnusähvatus . 
Laida viskas näritud maasikaoksa põõsasse ja seiras mind mõtlikul pilgul . Siis suges ta omi pruune juukseid ja ohkas . 
" See on valus lugu , Valdek . Ära mind palun katkesta ... Mäletad seda kirja , mida ma sulle näitasin ? Selle kirjutas tädi Zinaida Pihkva oblastist . Ta elab umbes seal , kus asub kuulus Nõiavälu . Koht , kuhu ikka läbi aegade koguneb kurje jõude , mis tõmbavad ligi inimesi , kes otsivad teistpoolsusest pagu ja väljundit oma ebaloomulikele ihadele . Seal on värav põrgusse , Must Värav . Ma ütlen " põrgu " , sest ei oska seda teistmoodi nimetada , kuigi tegu pole selle põrguga , mida isand Riho näiteks kuulutab . See on lihtsalt üks väga halb koht , kus mõned inimesed saavad sõlmida lepingu Kurjuse endaga . Räägitakse , et neetud inimesed , kes teavad reegleid , saavad seal omandada surematuse . Nad peavad Nõiavälu toimesse aga väga uskuma ja nad peavad enne tooma ohvri . Ma arvan , et elusalt maetud Liisu oligi see ohver , kelle Basserman oli tahtmatult Kurjusele toonud . Sest vaata , Liisu polnud ka enam päris tavaline inimene , temagi oli osa saanud teistpoolsuse jõududest , kuid ta kasutas neid inimeste heaks . Liisu polnud kuri nõid , nii ma saan aru . Gerhardt teenis ju Pihkvas , eks ta seal siis pühendaski oma hinge Kurjusele , otsis igavest elu . Siin on pärimus , et kui Gerhardt teenistusest tagasi tuli , tõi ta kaasa ühe suure ja musta koera . Vanast peast oli mees üldse õige hull ja õudne . " 
Laida tõusis ja valas mulle uue kapatäie külma kaevuvett . Kuulasin teda vaikides . 
" Igavest elu otsis ta , " jätkas Laida , kui oli taas mu ette kükitanud ja puhmast uue maasikavarre rebinud . " Seepärast ta ei lubanud ka end matta — tahtis jääda igaveseks maa peale . Aga see koer oli põrgukoer , Kerberos , nagu ka tihti öeldakse . Mõned inimesed , väga kurjad ja võimetega inimesed saavad Nõiavälul Musta Värava avada — nii kirjutas tädi Zinaida . Ma ei tea täpselt , millise Tehingu Basserman sõlmis , kuid ta avas Värava , kutsus enda juurde põrgukoera , kelle sisse läks tema hing , kui mees ise suri — nii ma saan kõigest aru . Koer suudab elada igavesti — kui teda just ei tapeta — kuid ainult oma koeraelu . Kuid ilmselt ei otsinud Basserman s e l l i s t elu . " 
Avastasin , et Laida jutt pakkus mulle suurt huvi . Naine võis ju olla müstik , kuid selles muinasjutus klappisid kõik detailid tegelikkusega . Aga põrgukoer ... ? 
" Inimesed on ikka näinud leegitsevat koerasarnast põrgusigitist , " sõnas Laida . " Ammu ja igal pool — Havail , Mesopotaamias . Vanad inglise legendid lausa kubisevad sellisest monstrist . " 
" Paljugi mis , " kostsin ettevaatlikult . " Sõna sünnib sõnast , keegi on midagi näinud ... Sa ju ise ütlesid , et legendid . " 
" Kas sa nägid öösel legendi ? " 
" Hallutsinatsioon ? Marutõbine Varro koos keravälguga ? " pakkusin mitte eriti veenvalt . 
" Valdek ! " 
" Hästi , olgu peale . Ma kuulan . " 
" Ma usun , et libahundiks nõiutud Madli on pool maailma läbi rännanud . Ta otsib mõnda nõida , kes suudaks needuse maha võtta , et ta taas inimeseks muuta . Kas sa kujutad ette , mida ta kõike võib näinud olla , ta on ju nii vana ! Kuid ikka ja jälle tõmbab teda siia nõiapaika , kunagise Liisu talu juurde tagasi . Selle koha suhtes tunneb ta külgetõmmet , siin ta ulub oma ahastust . Mäletad üleeilset ööd , kui ta siia talu juurde tuli ? Ma tundsin ta siis ära , olin kindel , et Madli rääkis minuga . Tal polnud kavatsustki kedagi rünnata . Ilmselt olen minagi midagi sellelt kohalt pärinud , ehk voolab minuski Liisu tütarde verd , kes teab ? Kuid ta tuli minu juurde . Aga siin oli ka ju Varro ... " 
" Jah , just , mida see põrgusigitis siis siin tegi ? " 
" Tema ju ründaski neid loomi ja inimesi . Kõik kallaletungid toimusid kabeli ja kalmistu lähistel . Basserman kaitseb oma hauda , ta on tagasi ja tahab kõiki oma maiste jäänuste puhkepaigast eemal hoida . Usun , et temagi on palju ringi rännanud ja pettunud oma igaveses elus . Teda pole , nagu libahuntigi , kerge tappa . Ainult Madli sai Bassermanist lõpuks jagu , jõudis oma kättemaksuni . Mingil hetkel löövad koerast välja põrguleegid , ilm muutub siis kuumaks , kui ta oma energiat imeb . " 
" Aga ikkagi , miks ta tuli sinu isa juurde ? " 
" Isa armastab koeri . Varro või Basserman tundis seda . Ka tema vajas mingit inimlikku lähedust , arvan ma . Ehk ihkas temagi andestust . Ja võimalik , et nõiapaik tõmbas tedagi sinna . Ta pole oma koeraelus ju kunagi rahu saanud . Tol ööl siin hoovis ... nad kohtusid . Ja Varro lõi kartma , mäletad ? Pihlaoksad peletasid teda eemale ja ta põgenes . Aga kurjus on tal sees ja nii ta lõpuks isa ründaski . Kuskilt olen ma lugenud , et niikaua , kuni teispoolsusega Tehingu teinud kurja inimese säilmed on matmata , on tal veel võimalik hing uuest kandjast eemaldada ja rahu leida . Ma ei tea , äkki ongi nii ? Mis sa arvad ? " 
Lõin käega ja mõtlesin , et peaksime saunalavale tagasi kobima . Hakkas jahedaks tõmbuma , aga Laidale ütlesin , et muumiad tuleks vist tõesti maha matta . Eriti veel nüüd , kus see koer on surnud . 
" Tead , mis ma mõtlesin ? " küsis Laida , kui end üles hiivas ja saunarätikut kohendas . " Basserman uskus ainult sellisesse mittesurmalisse surematusesse . Ta ei uskunud , et muud moodi , kui kurja tehes , on võimalik surematuks saada . Selles suhtes oli ta uskmatu . " 
" Ja maksis lõpuks oma uskmatuse hinda ? " 
" Täpselt ! Oma uskmatuse hinna maksis ta oma pärissurmaga kinni . " 
" Nii , et tema uskmatuse hinnaks oli surm ? " 
" Sest ta uskus ainult kurjusesse ... " 
Laida ulatas mulle käe ja me läksime pimedasse ja kuuma sauna , kus kõik nõidused , libahundid , põrgukoerad ja muud ebamaised peletised olid väga kaugel . Mõneks ajaks sai saunast meie oma väike maailm , kuhu kellelgi teisel polnud asja . 
Sõõru teerist . 
Võibolla juba üsna varsti hakkan ma tihti siit ära pöörama ja sihvakate männitüvede vahelt nägema oma talu , oma maa ja metsaga , mis ei kuulu kunagi päriselt mulle , jääb ikka osakeseks endast ja loodusest ning mina lihtsalt naudin seda ürgset kooslust , kust meie esiisad on õppinud elamise jõudu . Aga seda ma veel ei tea , sest lähen praegu linna ja linn ei lase mind lihtsalt lahti , tal on alati veel üks tähtis asi , veel üks ülesanne , veel üks vajadus . 
Teerist oli aga kuidagi erinev . Midagi oli siin teistmoodi kui kaks päeva tagasi . Tee oli sama , uuristatud ristiga mänd oli sama , lõhnad olid samad , ent midagi oli erinev . 
Muidugi ! Kaks päeva tagasi ei istunud ristipuu all helepruun suur ja tugev hunt , ei sulanud metsaga ühte ega uuristanud mind oma sügavate kurbade silmadega . Hundi keha oli räsitud , hüübinud veri oli ta karva katnud tumedate laikudega , kohati paistsid kõrvetusjäljed ja haavad . Aga hundi silmist kumas elujõudu , usaldust ja ... tänutunnet . Looma silmad olid märjad . 
Ta istus seal puu all ja vaatas mind . Lihtsalt vaatas . Võibolla sain ma isegi aru , mida ta tahtis öelda . Aga see oli ikkagi ainult hunt . 
Ja kaarnakivi kohta läks mul meelest Laidalt küsida . Sedapuhku . 
