Capaneusi Harta 
Indrek Hargla 



Estrada 41. Ardaman ; kell 20.04 
Estrada surus hääletu laserpüstoli aeglaselt kabuuri tagasi . Ta käsi värises , silme ees hüplesid endiselt kaks luukollast sarve , mille omaniku oli odoorlaeng eemale peletanud . Kaks sarve ... okkaline neljajalgne keha , hirnatuse ja rögisemise vahepealne häälitsus , mille kuularid oli veelgi võikamaks võimendanud . Ma jõudsin , ma jõudsin reageerida , mõtles Estrada . Tema reaktsioon oli olnud ülikiire , aastatepikkuse treeningu tulemus . Kuid siiski oli ta teinud esimese liigutuse valesti . Püstolit haarates oli ta pöidlaga lülitanud sisse laserrezhiimi , sõrmed kippusid iseenesest sarvikut surmava kiirega kostitama . Hetk enne päästikule vajutamist oli mingi kohusetundlik mõtteimpulss siiski jõudnud püstoli odoorlaengule tagasi seadistada . Sarved kadusid ühe hetkega , Capaneusi sarviku haistmiselundid on koletise rünnaku vastu parimaks kaitseks . Estrada hingamisfilter ei lasknud Vaatlejal endal laengut sisse hingata . Niiviisi ei teadnud ta , mismoodi odoorlaeng õieti haiseb . 
Sarviku ilmumine oli kindlaks märgiks , et Estrada oli liiga kaugele ekselnud . Jäljed olid kadunud juba tunni aja eest , ilmselt olid naised juba varem , pöögimetsa servalt ära pööranud , seiretabloo oli tumm . Võsane ja soine kõnnumaa ei saanud naiste sihtpaigaks olla , ta teadis seda juba ammu , ometi oli ta valinud just selle tee , sest lihtsalt siia polnud ta varem sattunud . Uudishimu ... Sarvikute haistmismeel hoiab nad inimeste radadest tavaliselt eemal , Estrada välikostüüm oli aga täiesti lõhnatu ja sestap ta oligi selle elaja otsa komistanud . 
Ta vaatas kella . Nüüd oli juba liiga hilja naiste jälgi uuesti üles otsida , tuli pöörduda tagasi T-punkti , süstik peaks varsti saabuma . Ainuke , mida Estrada oleks veel jõudnud teha , oli paigaldada kaamera kohale , kus naiste jäljed olid kadunud . Homme võibolla jõuab ta neile taas jälile , siis paneb ta üles uued kaamerad , siis saab tema seekordne ülesanne täidetud , ta lendab jälle Pesasse , istub ekraanide taha ja saab mõneks ajaks puhkust sellest vastikust maailmast ... 
Kuhu nad siis ometi läksid , mõtles Estrada . Kui nad ei tulnud siia kõnnumaale , pidid nad sumpama mööda metsaserva ja siis kas Mõõkkaljudele ronima või metsa tagasi keerama . Igal juhul pidi olema tegu üsnagi kummalise teekonnaga , sest kaljudel ei saanud kindlasti midagi huvitavat olla ja metsa tagasipööramine tähendas mõttetu ringi tegemist mööda soist ja ohtlikku rada . Võib-olla olin ma aga ise liiga tähelepanematu — jäin unistama , nagu Zeman ütleb — võibolla reguleerisin seiretabloo liiga tundlikuks ... Letussier või Dhaka poleks kindlasti eksinud , nemad juba teaksid , kuhu naised iga päev nii sihikindlalt rühivad , kaameradki oleks neil ammu paigaldatud , nemad on ju kõige paremad ... Aga Bent arvas , et see ülesanne on nii kerge , et ässasid pole mõtet saata , piisab minustki . Ja Estrada ei osanudki arvata , kas Bent vris Zeman oli tema välja valinud seepärast , et ei uskunud noort Vaatlejat rohkemaks võimeline olevat või tahtis ta teda lihtsale ülesandele saates vaid hoida ja kergemate ülesannetega tema karjääri kiirendada . 
Estrada ohkas ja märkis seiretabloole sarvikuga kohtumise koha . Siis edastas ta andmed kiirelt Pesale ja luges vastusrealt , et info on salvestatud , süstik läheneb ning aeg on naasta . Pesa soovis talle ka õnne ülesande eduka täitmise puhul ! Ilmselt nad ei vaevunudki vaatama , kas marsruut on kaardile kantud , ülesanne oli ju nii lihtne . Pesas pidi sidetabloo ees istuma Dhaka , tuli Estradale meelde . Siis tema soovib mulle muidugi õnne , või veel ! Nii lihtne ülesanne , kuidas siis muidu ... parim pugemismoodus on alati nooremate töötajate oskusi üleolevalt kiita . Siis on võimalik esimese apsu juures silmakirjalikult väita , et nii hea Vaatleja , kes oleks temast võinud arvata ... Nii lihtne ülesanne ja läbikukkumine . Või lihtne ! Jälitada kaduvaid varje ... 
Juba mitu kuud olid aeg-ajalt mõned naised VI-B koopast läinud mööda peateed metsaservale ning kadunud . Õieti polnud neid keegi jälitanudki , algul ei pööratud sellele mingit tähelepanu . Huvi tekkis Pesas siis , kui ilmnes , et kadunud on kakskümmend üks naist . Kuna satelliitide paigaldamine endiselt viibis , otsustas Zeman luurajad välja saata . Naiste teekonnale tuli seada minikaamerad , samuti neid lähedalt jälgida . Zeman tahtis alati inimlikku lähenemist , ta ei kippunud eriti kaameraid usaldama . Oma silmaga nägemine , kasvõi hetkeks , ületab kogemusliku poole pealt igati kaamerapildi . Zeman oli oma karjääri jooksul alati inimestega tegelnud , ta uskus end märkavat iga emotsiooni ja tundevarjundit , luges kehakeelt , mäletas kõiki näoilmeid . Zemanile ei julgenud keegi valetada . Kas Zeman oli aru saanud ? mõtles Estrada , kui ta seiretabloo naasmisteekonnale sättis . Oli ta mõistnud , tundnud ? Kasutanud oma inimese mõttemaailma tundmist ka kolleegide , mitte ainult koopaelanike suhtes ? 
Seiretabloole ilmus punakas punktiirjoon , mis tähistas Estrada naasmisteekonda . Tuli hakata liikuma , tagasi sinna , kus ta oli naiste jäljed kaotanud , seada üles kaamera ning jõuda süstikule . Ta sumpas läbi videviku , tige enda ja Zemani peale ja katsus mitte mõelda teravatele sarvedele , mis ikka ja jälle mälusopist üles kerkisid . Kalk ja igav võsastunud tühermaa . Kvaterneer oma täielikus ilus ja uhkuses . Mida nii romantilist ja huvitavat ta küll oli lootnud siit leida ? Kaks aastat treenigut asustamata maaosas — Zomasel , kaks rutiinset ja julma aastat , koos tehnilise väljaõppega Pesas . Romantika ? Külmust ja võõristust õhkav planeet oma inimestega , kes on nii vanad ja noored samaaegselt . Aga nad oskavad juba üksteist suurepäraselt tappa ... Sellega oligi Estradal algul kõige raskem harjuda . Kaljuservale riputatud kaamera edastas detailitäpset stereopilti ühest lahingust — see oli olnud vaid aasta tagasi . Harjuge , oli Zeman käskinud , vaadake ja harjuge . Nuiaga tapmine ... See on tegelikult nii raske . Kui ei tea või ei tunnegi huvi , kuidas ühe hoobiga tappa . Kolm kütti VI-B koopast olid kohtunud viie naaberkoopa uitajaga . Arvuline ülekaal sundis kohe võitlusele . Kaks tehti kiiresti võitlusvõimetuks ja tõugati järsakult alla , kolmas — juht — oli visama hingega ja tappis kaks ründajat enne , kui ülejäänud ta nuiadega surnuks peksid . Mittesekkumine ... Iseeneslik areng . 
Estrada astus rutakalt mööda üksluist maastikku , jalge all lirtsus pori , ümbrus oli kõle ja nukker . Üle võsatihnikute paistsid taamal mäed , kus asus ka T-punkt ja kuhu varsti pidi jõudma süstik . Seiretabloo edastas peilingut kõigest elavast , mis luuraja ümber liikus — midagi ohtlikku ei paistnud olevat . Mida enam Estrada mõtles kohtumisele sarvikuga , seda enam hakkas ta soovima , et oleks peletise tapnud . See äkiline ehmatus , kui ta kuulis võsast võigast röginat ... Algul oli tõesti ainult ehmatus , hiljem hakkas ta tundma ründaja vastu viha ja raevu . Tema eneseväärikust oli hirmutatud liiga tugevalt . Kättemaks kogetud hirmu eest . Miks me ei võiks küll neid elukaid tappa ? Miks peaksid need inimesed aru saama , et sarvik pole surnud loomulikku surma . Aga Zemani sõna oli kindel — mitte ükski Capaneusi Zaindi mandri eluvorm peale inimese ei suuda tappa sarvikut . Läbipuuritud ja veritsev sarviku laip on selle leidjale midagi liiga erakordset , see muudaks nende ettekujutust oma maailmast . Ja selleks pole meil õigust . Need inimesed peavad küll vahest sarvikule jahti , aga ainult siis , kui mõni isend on juhtunud liiga koopa lähedale . Kambapeale tulevad nad sarvikuga toime , aga nad ei võta jahti meelsasti ette . Aga meie jaoks kuulub sarvik oma ökosüsteemi ja meie oleme siin ainult vaatlejad . Sarvikut ei tohi tappa , rabahunti ei tohi tappa , dinolüüpi , seda rahumeelset rohusööjat , ei tohi tappa , inimest — Homo sapiens capaneaum — ei tohi tappa . Enesekaitse ja kontakti vältimine on muidugi erijuhus , ent üle kahe kontakti kellelegi andeks ei anta . Tegelikult ei tohi midagi ega kedagi tappa , aga ikka tapetakse . Baktereid , putukaid , väikeloomi ( Estrada oli täna juba kolm mutitaolist elukat sodiks astunud , nad olid nii õrnad , luustik peaaegu puudus , terav kiunatus ja siis lige plotsatus ) — kõiki tapetakse , aga see pole nii tähtis , ütles Zeman ja nii seisis ka Capaneusi Hartas , mis oli ette valmistatud tuleviku jaoks . " Tema Majesteedi Mõistliku Elu Otsimise Konservatoorium omab planeet Capaneusi üle kogu võimutäiust , kuid on vastutav , et ükski Capaneusil loomuliku evolutsiooni käigus tekkinud eluvorm ei saa inimtegevuse läbi kahjustatud . Samuti pole MEOK-il õigust sekkuda Capaneusi inimese ega ühegi muu eluvormi evolutsiooni ega talle oma olemasolust teada anda . " 
Kui nad kunagi pärisinimesteks saavad ... ehk siis kirjutatakse Harta alla ? Lapsik ? Aga Hartat oli vaja inimeste südametunnistuse rahustamiseks . Et niiviisi õigustada oma viibimist kogu Ruumis ainulaadse iidse Maa teisikplaneedil , Maa õe kordumatus biolaboris , elusas muuseumis . 
Estrada kahlas edasi ja hakkas esmakordselt päeva jooksul väsimust tundma . Ta oli oma toiduvarud ammendanud , juua veel oli , kuid tühjast kõhust hakkas pea valutama ja tekkis tüdimus . Tema universaaljaki seljale kinnitatud väljaheidete lahustaja vajas tühjendamist ja siis uuesti elektriga laadimist . Midagi ei tohtinud maha jääda . Või õigemini — jälgi inimese viibimisest Capaneusil tuli jätta nii vähe kui võimalik ja vältimatult vajalik . Nende jaki sisse kinnitatud voolikutega oli nii raske harjuda ... Esimesed kuud Zomasel pidid kadetid sööma ja jooma võimalikult palju . Siis aeti nad välja ja õpetati kannatama . Estrada oskas kannatada , kuid teadis , et ei tohtinud enam juua . 
Ma ei tohi jälle " unistama " jääda , sisendas ta endale . See polnud päris läbikukkumine , midagi pole veel katki , kõike on võimalik veel parandada . Homme ... homme , jõuab ta neile jälile ja lahendab VI-B naiste saladusliku kadumise . Muidugi on Zeman tühjast asjast kära teinud , naised on lihtsalt leidnud uue koopa ja osad on sinna elamagi asunud . Zeman aga pabistab iga asja pärast , kõik on talle nii tähtis , ta ei suuda ikka unustada oma ningosid ja Suurt Tundmatut . Tegelikult ei tohiks ta Zemanist nii mõelda , Zeman on ikkagi See Suur Zeman , tal on Majesteedi kingitud päruslaev , ta on ennast täielikult ja alatiseks tööle pühendanud , ohverdanud eraelu — Yenonagi läks ju Zemani juurest ära , kuigi Yenona oli igavene nõid ja vastik elukas ... 
Estrada peatus ja jõi suurte sõõmudega välipudelist vett . Talle tuli meelde , kuidas Zeman oli rääkinud Vaatleja Dovanist , mehest , kelle neli " hoolealust " koopaelanikku janusse surid . Dovan oli peale sattunud koopale , kust neli viljatut naist olid minema aetud . Naised hakkasid mööda kaljuvahet teisele poole mägesid minema , kus oli suur lagendik . Loomulikult olid nad nii või teisiti hukule määratud . Dovan töötas mingi sotsio-psühholoogilise programmiga , tal oli vaja vaatlusandmeid ja nii edasi . Vaatleja järgnes ettevaatlikult naistele , oli mitmeks päevaks kõige vajalikuga varustatud . Siis tuli varing ja naised müüriti mõnekümne ruutmeetrisse kivilahangusse . Dovan oli nende juures kuni lõpuni ... Naised ei teinud üksteisele midagi , kuigi tugevam neist oleks võinud nii oma eluiga pisutki pikendada — see fakt oligi lõpuks kõige tähtsamaks osutunud . Keegi kaitses nende vaatlusandmetega oma " doktori " — keegi , kuid mitte Dovan . Dovan vaatles ja nuttis ... Ta ei tohtinud nende kannatusi leevendada . Liitrike vett , mida naised nii ihaldasid või neli kiiret mürgilaengut — kõike seda oleks olnud liiga palju . Naised kustusid aeglaselt piineldes , hoidsid üksteisel käest kinni ( koopas polnud sellist lähedusvajaduse fenomeni täheldatud ) ja surid , nähes silme ees vaid avarat helesinist Capaneusi taevast . Dovan ütles pärast seda oma töö üles ja lendas minema . Temast olevat saanud Vikerlase kaardiväe major ning ta uputas kolm aastat hiljem verre mässu Damaskus III-l . Aga Estrada mäletas , et Dovani juhtum oli seminaris tekitanud kõva vaidluse . Zeman väitis , et Vaatleja käitus õigesti , Vaatlejal polnud teist valikut , ta oli andnud vande . Ja vande mitte ainult Konservatooriumile vaid ka Capaneusile . Keegi oli aga arvanud , et Vaatleja oleks võinud naistega suhelda , kontakti astuda . Õnnetute reaktsioon oleks olnud teadusele väga huvitav , oma kogemust poleks nad niikuinii saanud edasi anda . Zeman vastas , et kontakt on keelatud . Igasugustes tingimustes keelatud . Siis oli Estrada veel kadett ja ei teadnud eridirektiivist ... 
Hakkas hämarduma . 
Estrada taipas , et tema samm on liiga aeglane . Zaindi öö on kiire laskuma , õhtuvidevik peaaegu puudub . Oli viga sinna tühermaale ronida , teda võidakse veel süüdistada sarviku provotseerimises . Zeman vaevalt seda teeb , aga Dhaka võib küll . Dhaka on mõnikord liiga norija , ta tahab Zemani ees distsipliiniga hiilata . Dhaka on pugeja , kinnitas Estrada endale . Pugeja , kes poeks alati iga ülemuse ees ja Zemani ees poeb ta praegu ainult sellepärast , et Zeman on ülemus . Muud põhjust siin ei ole . Ei tohi olla . 
Siis hakkas Estrada seiretabloo häält tegema . Mitte kõvasti piiksuma , ainult kuularites tekkis signaal — andur oli tuvastanud midagi , millest ka inimene kindlasti teadma pidi . Estrada peatus . Mets oli päris lähedal , sealt pidi ta põhjakaarde pöörama , et T-punkti jõuda . Teekond jäi koopaasuika harilikest radadest eemale , see oli valitud nii , et ühkti olulist eluvormi teel ei oleks . Ta vaatas seiretablood . Neli objekti — kolm väikest ja üks suur . Kolm inimest ja üks sarvik . 
Bent vris Zeman 41. Ardaman ; kell 22.16 
Ta pani oma vastase nimeks Mathika ning seadistas ta musta vöö tasemele . Nimel polnud tegelikult mingit tähtsust ja seepärast ta ristiski vastase mitte midagi tähendava sõnaga . Kui ta klaviatuuri näppides Mathikat elustas , sisendas ta endale , et sellel pole mingit pistmist Damaskus III voodoo-kultusega ega sealt omandatud oskustega . Vastane sai nimeks Mathika ja Zeman ründas teda kiiresti oma kroonvõtetega — pettelöök kubemesse ja pöördelt jalahaak kuklasse . Mathika blokeeris ülikiirelt mõlemad ja kasvatas jalalöögi blokilt osavalt vastuhoobi . Löögist saadud valu oli piisavalt tugev , et Zeman rõõmustaks väärilise vastase üle . Kukla taha kinnitatud andur reageeris täpselt läbilastud tabamusele ja sisendas meeltesse vastava valuaistingu . Mathika osutus nutikaks selliks . Zeman polnud talle sugu programmeerinud , kuigi tihti armastas ta luua mulaazhe naiste kehajoontega . Nii mõnigi virtuaalseks veriseks tombuks pekstud mulaazh sarnanes äravahetamiseni Yenonaga . Kuid Mathika oli sootu . Ja Pesa Foogt ja Tema Majesteedi Teaduse ja Tehnika Ameti Mõistliku Elu Otsimise Konservatooriumi endine luureülem parun Bent vris Zeman kohendas pisut niudevööd , mis koos musta peapaelaga moodustas tema ainsamad riietusesemed . 
Seadeldis oli uus ja Mathika Zemani seitsmes tehispartner . Esimesed kaks oli ta liiga kiirelt tapnud ning kahtlema löönud rahakulutuse otstarbekuses . Hiljem olid treeningpartnerid tugevamaks muutunud . Mathika oli aga eriti hästi õnnestunud — mulaazhi agressiivsus oli viidud maksimumini ning ta oskas kung-fu'd Zemanist paremini . Pärast esimest ebaõnnestunud rünnakut katsetas Zeman pettelööki pähe , kuid jäi hiljaks . Mulaazh kummardus ning tegi osava pöörde vasakule — Zeman kaotas tasakaalu ja rehmas õhku , saades samal ajal piste neerudesse . Mathika oli kükakil giboni-asendis ja rebis talle oma teravdatud varvastega veel teisegi löögi . Zeman põrkus paar sammu tahapoole ja võttis sisse samuti põlvedest kõverdatud võitlusasendi . Talle isegi tundus , et mulaazh irvitas ... Veelkord proovis ta pettelööki ja veelkord tabas Mathika jalalaba ta rannet . Jalg pühkis oma teelt Zemani käe — blokk oli hirmvalus — ja samas , ilma vähimagi vihjeta uuele tasakaaluasendile ja kombinatsioonile sidus Mathika oma tõrjesse rünnakulöögi . Zemanit tabati rinda , andur kuklas edastas löögiimpulsi ajju ja Zemani hing jäi hetkeks kinni . Kuid ainult hetkeks — Mathika ei saanud tappa ja tõmbus tagasi , et tema looja saaks hinge tõmmata . Nüüd hakkas Zeman juba vihaseks muutuma , kuid see viha oli vaid sisemine innustus , mitte füüsiline raev . Treeningmulaazh oli õnnestunud , kui ta võitlusega oma loojat motiveeris . Zeman proovis nüüd Zhu-Maoingi küünarlöökide seeriat — parem käsi tegi pettelööke ja keha jäi kergelt ehmatatud vastasest piisavalt kaugele , kui kõverdunud sõrmedega vasak jagas koodina vaheldumisi küünar- ja rusikahoope . 
" Zeman ! Balthus siin , oled sa kodus või ? " Kogu tuba täitus Balthus Azarjani nasaalse häälega . Neli silmale nähtamatut valjuhääldit edastasid vaneminseneri nõudlikku , kuid ettevaatlikku küsimust . Loomulikult oli Zeman kodus , kus mujal tal siis olla oli ? Ilmselt kostus Azarjani telefoni vaid matsatused ja ähkimised , sest üle toa valgus inseneri lootusetu ohe , kui ta küsis : 
" Tapad jälle neid viirastusi ? Vabandust , et segasin . " 
Foogti kodutelefonil rääkimine oli lubatud ainult äärmisel juhul . Pesas oli ametlik puhkeaeg ja Zeman nõudis , et vastavalt tema seisusele on iga päev neli tundi ainult tema päralt . Foogt pidi säilitama alluvatest teatava distantsi . See polnud Konservatooriumist kaasa toodud poosetamine . See oli distsipliin — kõik pidid mõistma , et tühise asja pärast Foogti puhketundidel tema poole pöördumine toob asja pärast kaasa nädalase treeningreisi Zomasele . 
Zeman lajatas Mathikale oma firmahoobi — pöördelt kannahaak kaksteistsõrmiksoolde . Mulaazh jäi sedapuhku blokeerimisega hiljaks ning välkkiirelt kukerpallitas Zeman arvuti juurde . Veel klaviatuuri poole seljaga olles , tabas ta varvastega pealülitit . Mathika kadus hetkega . Zeman tõusis ja astus matilt ära . Vaikse surinaga , mis pidi ka Azarjani kuularitesse ulatuma , tõusis tatami hoobadelt üles , tõmbus seinani ja kadus laepaneeli alla . Suure ümarate nurkadega ruumi põrandale tekkis taas harilik plastplats , mis imes endast välja kunstkarusnahkse vaiba . Zemani kabinet-kodu võttis taas oma hariliku ilme ja hiljutisest võitlusest jäi õhku vaid higilõhn . 
" Kuulan , alluv , " hõikas Zeman vannitoa poole suundudes . " Plaanid väikest retke Zomasele ? " 
" Ainult koos sinuga ! Mul on midagi tõeliselt tähtsat . " Azarjani hääl kostus tõepoolest erutatult . Umbes sellisena oli pikakasvulise inseneri ninahääl kõlanud kaks aastat tagasi . Siis kui ta Zemani palvel oli sooritanud oma viimase retke Vaatlejana ja jäänud lõksu paarituvate sarvikute ning jahiretkele suundunud koopaelanike vahele . Sidepidamine Pesaga oli lubatud samuti ainult äärimisel vajadusel . 
" Kui tähtis ? Kas võib Foogt endale enne lubada pisut kümblemist ? " 
" Ma arvan , et sa peaksid seda võimalikult ruttu nägema . See on midagi erakordset , seda pole iialgi varem juhtunud ... " Azarjan oli tõesti ärevil . 
" Mis siis on ? Sul läks kõvaks või ? " 
" Meil läheb siin kõigil varsti kõvaks ! " 
" See võiks tõesti huvitav olla , " pomises Zeman , heitis niudevöö ja peapaela toanurka ning sulges vannitoa ukse . Azarjan närvitses alati , kui Estrada all oli . Zeman teadis Azarjani kiindumusest noorde Vaatlejasse . Intiimsuhted Pesa töötajate vahel polnud just keelatud , kuid mida vähem neid oli , seda parem . Siin polnud ju lõppeks Terranoova ega Õukond . Nii paistis arvavat Zeman ja järelikult oli see ka Konservatooriumi tahe . Kuid tegelikkus ... 
" Kas Foogtil oleks siis võimalik Tehnikast läbi tulla ? " Inseneri hääl segunes vee pahinaga . 
" Ma pesen ja tulen . Ära vahepeal lõdvaks lase . Lõpp . " 
Kui Zeman oli pesnud ja riietunud , astus ta aeglaselt oma ruumidest välja ja liikus mööda Pesa plastmetallist koridore arvutikeskuse poole . Tee peal põikas ta Operatiivkeskusesse . 
Sidepaneelide taga istus valveohvitser Cirnetta Dhaka . Pesa üks kolmest Asefoogtist ning Zemanile vastukarva käiva üldise arvamuse kohaselt ka tema suursoosik . 
" Kuidas all on ? " küsis Zeman . 
Kaunitar keeras oma lühikeste lumivalgete juustega pea momentaalselt Zemani poole . Silmade välkudes kandis ta õõnsal ja enda arvates operatiivsel häälel ette : 
" Meie sektoris Estrada . Jälitab VI-B kadujaid . Peaks viienda süstikuga naasma . Oliveri grupp on endiselt ookeanil — otsivad labori jaoks asustamata saart . Ja siis on veel Abelsson , aga nemad ei raporteeri enne nädalat . " 
Zeman teadis , kes all on ja mida seal tehakse . 
" Probleemideta ? " 
" Kaks tundi tagasi raporteeris Estrada sarvikust . Odoorlaeng , probleem likvideeritud . " 
" Ülesanne täidetud ? " Dhakaga rääkides tabas Zeman ennast koonerdamiselt verbidega . Ta sai aru küll , et tegu on alateadliku Asefoogti kõnemaneeri mõnitamisega , kuid ilmselt pakkus see talle haiglast rahuldust . 
" Signaal tuli tühermaalt . Kutsungit 7 pole olnud . Kuid ilmselt on tal naiste marsruut teada ja kaamerad on üleval . Estrada on ju meil noortest üks parimaid . " 
Kutsung 7 tähendas ülesande täielikku täitmist , kuid selle edastamine polnud enne süstikusse jõudmist kohustuslik . Foogti soovil olid kohustuslikud ainult hädasignaalid ning raportid kohtumistest kaardistamata areaaliga sarvikutest , dinolüüpidest ja muudest suurtest loomadest . Zemani poliitika oli hoida võimalikult vähe sidet Vaatlejatega — see pidi neid motiveerima iseseisvusele ja adekvaatsele käitumisele . Pealegi võisid üleliigsed raadiolained liialt mõjuda Capaneusi mõningatele asukatele . Lausside ei meeldinud Zemanile , seepärast polnudki ta vaimustuses satelliitide paigaldamise ideedest ning transformaatorite ülesseadmisest Mõõkkaljudele . 
" Estrada nägi sarvikut ? Veider , miks ta tühermaale ronis ... Kui tagasi tuleb , kirjalik raport ja kohe minu juurde ! " 
" Edasi antud ! Kirjalik raport ja kohe Foogti juurde . " Blondiini sõrmed klõbistasid arvutiklahve . 
" Muid probleeme pole ? " 
" Loomulikult mitte , Foogt . Kõik on korras . " 
Kõik pole kunagi korras , mõtles Zeman , kui suundus edasi , kõik ei saagi kunagi korras olla . Oli puhkeaeg ja koridorid tühjad . Pesa elanikud olid enamalt jaolt kas oma eraruumides või siis Muuseumis või raamatukogus . Pidev enesetäiendus , pühendumus . Mittesekkumine nõudis Vaatlejatelt suuremat teadlikkust kui füüsilist valmisolekut . Zeman loivas aeglaselt Azarjani impeeriumi poole . Peaaegu terve Pesa keldrikorruse võttis enda alla kolme plokki jagunev tehnikakeskus — tuhandete üle planeedi laiali nähtamatute silmade ja andurite aju . Kõik elektroonilised ja hologeensed signaalid planeedilt jõudsid siia , kus targad masinad neid süstematiseerisid ja edastasid . Kogu krempli juhtimiseks piisas ühest inimesest — peainsenerist Balthus Azarjanist . Ligi seitse aastat oli Azarjan Vaatlejana Capaneusil oma leiba teeninud , kuni lõpuks oli Zeman palunud tal omad praktikas kogutud teadmised ühendada erakordse tehnikavaistuga ning keskus üle võtta . Azarjani kasutas ta Vaatlejana nüüd ainult erijuhtudel ning neid tuli harva ette . 
Keskuses oli hämar , sest Azarjan ei kannatanud eredat valgust . Arvutid olid paigutatud ringikujulisse labürinti , millest viis otsetee läbi ringi keskusesse — kahe meetri kõrgusel asuva klaasseintega kabiinini , kus istus Jumal . Zeman ei talunud masinaid , ta tundis alati veidrat võõristust , puutudes kokku enda omast kõrgema intellektiga , mis ei jaganud inimhingest mitte tuhkagi , kuid suutis eksimatult orienteeruda mikro- või makromaailmas , mis tema looja — inimese — teadvusele ei allunud . Keskuses oli väga vaikne , alati pidi Zeman enda ettekujutustele lisama teatava intelligentse surina , mille saatel arvutid tema meelest töötama pidid . Ta liikus ebalevalt Azarjani kabiini — Nõiaköögi — suunas , viimane nägi teda juba kaugelt ja viipas närviliselt käega . Inseneri pikk kõhetu kuju vibutus toolist , tõusis ja avas klaasukse . 
" Noh , kui tõsine sul siis lugu on ? " küsis Zeman , kui oli pakutud tooli istunud . 
Azarjan liigutas mingeid miniatuurseid hoobe ja laest laskus kahe mehe vahele kuvar . 
" See on obsi keskteleskoobi viimase seireprogrammi projektsioon , " ütles Azarjan surmtõsisel häälel . 
" Obsi ? " 
" Observatooriumi , noh ! Mõõkkaljudel asuva observatooriumi edastatav pilt , " seletas insener läbematult . " Kõige värskem pilt . Tõtt-öelda on see pilt küll mõned päevad vana , sest ma ei ole obsi ammu monitoorinud ja ta pole ka sellise info peale programmitud . " 
Mõõkkaljude kõige kõrgemal tipul — Grizmailol — asus Capaneusi üks tähelepanuväärseim objekt . Portatiivne luksobservatoorium , mida Azarjani nõudmisel Zeman pikalt Konservatooriumilt taotlenud oli . " Obs " oli üks kõige võimsamaid omataoliste seas , tema parameetreid Zeman ei mäletanud , kuid ta uskus seletust , et iboisotoopidel töötav mikroteleskoop on üks võimsamaid Ruumis . " Obs " polnudki teab mis suur , vaid mõnesaja-aakrine ehitis , mille katusel oli teleskoop . Ja asus ta tipul , kuhu Homo sapiens capaneaum ei jõua niipea . Vähemalt lähema saja tuhande aasta jooksul mitte . Zemanile tuli meelde , et tavaliselt kasutas Azarjan " obsist " kõneldes s-tähe asemel irooniliselt peenutsevalt z-häälikut . Täna aga hääldas Azarjan asju nende õigete häälikutega . Midagi pidi seegi tähendama . 
" Räägi ! " käskis Zeman , ise tähelepanelikult kuvarit uurides . Ta eristas mingit laigulist kera , mis pidi ilmselt Capaneus olema , sest stereoekraanil kumasid tema tagant veel teised Diomedi süsteemi planeedid — Roksalana , Fulcus , Zhumang ... Insener kruttis kujutist teravamaks . 
" Ilmselt on mul juba esimene ehmatus üle läinud . Olukord sellest paremaks muidugi läinud ei ole . Vaata ... " 
Zemani ees rullus läbi kuvari täheavarus , helendavad täpid muutusid kiirtevihuks ja Foogtile meelestusid pildid tähelaeva pardalt . Siis kujutis peatus mingi laperguse objekti juures . 
" Asteroid , " teatas Azarjan kiretult . " Võimalik , et sellele antakse tulevikus minu nimi . Balthuse asteroid ... " 
" Azarjani asteroid sobib minu meelest paremini . " 
" Ja-jah , Zemani zeniit , Estrada ekstrogramm ja nii edasi ... " Insener fookuseeris kujutist veelgi . Pilt lapergusest esemest teravdus , võis eristada keha katvaid mõhnakesi ja konarusi . 
" Mis siis selle asteroidiga on ? " päris Zeman . 
" Enamik Diomedi süsteemi asteroide tiirleb Zhumangi ja Mojo orbiitide vahel . Enamik , aga mitte kõik . Nagu tead , on neid seal terve vöö , mida on üldiselt vähe uuritud ja osalt seepärast ma palusingi selle observatooriumi siia korraldada . Konservatooriumil , nagu isegi tead , on raha alati vähe , isegi permanentset ruumiterminali meil pole ja lähivaatlusobsi muretsemine ei tulnud kõne allagi ... " 
" Jah , ma tean , lase edasi ! " 
" Olgu , edasi . Võis arvata , et on palju asteroide , mille tee lõikab Capaneusi orbiiti . Enamiku vööasteroidide kaugus üksteisest on 2 — 4 astronoomilist ühikut . Kuna asteroide on aga vöös meeletult palju ja nad üksteisele lähenevad , siis võivad nende orbiidid muutuda . Ja muutuvadki . Selle siin , " Azarjan osutas ekraanile , " orbiit mitte ainult ei lõika Capaneusi oma , vaid ta põrutab meile otse sisse ! " 
" Kuidas , palun ? " 
" Põmaki , nätaki-mataki ! Suur pauk ja siis on vaikus . " 
" Misasja ... " 
" See asteroid , Bent , põrkab Capaneusiga kokku . Asteroid , mille meie observatoorium paar päeva tagasi välja peilis , sõidab meile sisse . Ja see on suur mürakas . Tema läbimõõt on 736 kilomeetrit . Üldiselt jagab see meie obs seda asja minust paremini , mina seda albeedode värki eriti ei mõista , kuid kahelda pole siin milleski . Meiega on lõpp ! " 
Zeman ei suutnud ikka veel mõista . 
" Kuidas on lõpp ? " 
" Seda on ju varem juhtunud , küll ja küll . Tuleta meelde pioneerkolooniat Sigadel , kui ekspeditsioon jõudis asteroidist vaid paar kuud varem kohale . Neil polnud observatooriumit kaasas , arvasid , küll läheb mööda ... Ei läinud . Üks suur plahvatus ja ongi kõik . Ookeanid tõusevad üle kallaste , vulkaanid purskuvad , lööklaine pühib kõik elava ... Vaevalt sest planeedist üldse midagi alles jääb . " 
" Millal see siis tuleb ? " 
" Obs arvab , et asteroid saabub Capaneusile kaheksa aasta pärast . Seega üsna varsti . " 
" Siis ... siis on ju veel aega ? " 
" Aega milleks ? " 
" Ma ei tea ... Evakuatsiooniks , põgenemiseks , kui nii võtta . Kas asteroidi ei saa hävitada , minu meelest ju saab ? " 
" Teoreetiliselt küll . Seda on varemgi tehtud . Aga Konservatooriumi finantsilised võimalused , tead isegi . Ja mittesekkumine lõpuks . Minu kohus oli sind teavitada . Minu ettepanek oleks , et paneme nüüd Konservatooriumile teate kokku . See pilt peaks olema aga üsna muljetavaldav . " 
Zemani ees kuvaril tormas asteroid meeletu kiirusega Capaneusi poolte . Planeet vappus virtuaalsel kokkupõrkel . Tugev sähvatus läbistas stereopiltset tühjust . Azarjan klõbistas klaviatuuril ja ekraanile ilmus kujutis katastroofist planeedil . Apokalüpsis ... 
" Kas siis midagi ei jääks alles ? " küsis Zeman süngelt . 
" Mateeria säiliks , kuid moonutatud kujul . Millestki elavast palju alles ei jääks . Meie hoolealused hukkuksid kõik viimseni . Sellel maailmal läheks ajastuid , et taas mõistliku eluni jõuda . Kui üldse kunagi ... " 
" Epitsenter ? " 
" Jääb arvatavasti Zaindi põhjaossa . Obs teab öelda , et näiteks koobas VI-B hävib umbes viisteist minutit peale kokkupõrget . Mõõkkaljud matavad siin kõik enda alla . Kõik mõnesaja kilomeetri raadiuses . " 
Zeman nõjatus ohates tooli seljatoele . Ta oli segaduses . Seda ei juhtu just sageli , et suur Bent vris Zeman ise satuks segadusse . Terve planeedi häving ... Kunagise Maa sõsarplaneedi vägivaldne häving mingi totaka asteroidi tõttu . Teda ei ehmatanud uudised inimeste peatsest vägivaldsest surmast , selleks oli Zeman surma liiga palju näinud , olnud selles osalinegi , vahel pealtvaataja , vahel põhjustajana . 
Aasta tagasi oli Zaindi ainsa vulkaani ootamatu kire tõttu hävinud ligi tuhatkond kapaneuslast . Uppunud voolava laava sültjasse massi , puruks kistud lendavatest kivilahmakatest , lämbunud elusalt maetuna tuha ja kiviprügi alla , surnud statistilist surma loodusjõudude käes ja põhjustanud jälle mingi põhjusliku seose selle maailma looduslikus valikus . 
Surm kuulub Konservatooriumi igapäevatöö juurde — surma vaatamine , surma vaatlemine , surma jäädvustamine , surma hindamine . Ilmaruum on suur ja lai — inimesele võõraid eluvorme on mitmeid ja neid on kõige erinevamates maailmades . Kuid inimesele sarnast mõistuslikku elu pole neist seni kuskil , kui Excelsuse ningod välja arvata , kuid nendest proovis Zeman mõelda nii vähe kui võimalik . Zeman mõtles Suurele Tundmatule — rassile , kelle elutegevuse jälgi on avastatud nii Capaneusil , Hundil , Mozaiko II-l ja kus kõikjal veel . Ja Capaneus võib olla üks võti Tundmatu saladuse lahendamiseks . Võib olla , võib saada ... Kuid mitte enam siis , kui Azarjani asteroid hävitab selle maailma ja kõik , mis sellest leida võib . Kaheksa aastat ? Kaheksa suve , talve , kevadet ja sügist , mis Capaneusil kestavad kõik nii sarnaselt Maale ? Tühine ajahetk , tabamatu sähvatus . Siin , ainult siin — Capaneusil on tekkinud rass , kes kordab oma arengus inimkonna okkalist teed inimahvist mõistusega olendiks . 
" Kuidas on , Foogt ? " küsis Azarjan . " Paneme pillid kotti ? " 
Zeman ei vastanud . Ta jälgis endiselt ekraanilt kuvatavat pilti , mis üheselt ja halastamatult kuulutas Capaneusi-nimelise planeedi hukku . Kiretult jutustas arvuti talle lugu surmast . Lugu sellisest surmast , mis vaevalt jätab maha lootust uue elu tärkamiseks . 
" Foogt , uu ! Kommentaare on ? Või ma läkitan asja Konservatooriumisse ? " 
" Ja kõik üksikasjadeni ! " ütles siis Zeman toolilt tõustes . " Ehmata neid . Ära anna neile ettevalmistusaega , et tulemas on midagi põrutavat . Pane see pilt muu kraami vahele . Varsti peaks Estrada tagasi jõudma . Anna kõigepealt montaazh tema kaadritest ja raportist , siis tulgu kuluaruanne ja siis Obsi pilt täies uhkuses . " 
" Miks nii ? " 
" Ma tahan nii , Balthus . Ma tahan nii ... " 
" Selge . Ehmatame neid . " 
Zeman mõtles , mida veel insenerilt küsida . Talle ei tulnudki midagi tarka pähe — arvutikujutis maailma lõpust oli piisavalt kõnekas . Kaheksa aasta pärast on kõik . Lõpp . Ja Zeman lahkus , kõndis mööda koridori tagasi , üritades meelde tuletada , mida ta teadis asteroidide hävitamisest . Seda ei olnud palju . Õigemini oli seda piisavalt teadmaks , et põrgulikult raske saab olema Konservatooriumil Tema Majesteeti veenda hiigelkulutuste otstarbekuses . Ja veel raskem saab Konservatooriumil olema veenda iseennast , et Azarjani asteroidi hävitamine ei lähe vastuollu Capaneusi Hartaga . Mittesekkumisega . 
Estrada 41. Ardaman ; kell 23.20 
Zeman oli kunagi öelnud , et Vaatleja vastutab Capaneusil iga oma liigutuse eest mitu korda rohkem , kui kogu oma elu seniste liigutuste eest kokku . Zemanile ei meeldi ennast korrata , ta ütles seda vaid korra . Kui see seminaris kohe kõigile kohale ei jõudnud , siis all jõuab kunagi kindlasti . 
Estrada oli teadnud , et odoorlaengut saab ja tuleb reguleerida . Aga ta oli jäänud unistama ja tulemused olid nüüd käes . Ta oli seiretablooga uurinud kaugemat ümbrust , lootes leida märke kadunud naistest , sarvik oli Estradat ehmatanud ja selles oli ta ise ja ainult ise süüdi . Sarvik oli saanud liiga tugeva annuse , peale haistmiselundite oli see mõjunud ka tema tajuorganeile , mõjunud loomulikule enesealalhoiuinstinktile , kui selline asi neil peletistel üldse olemas oli . Estrada oli oma tähelepanematusega sarviku hulluks ajanud . Sarvik sai odoori koguses , mida harilikes tingimustes on küllalt dinolüübi eemalepeletamiseks . Kui muid Capaneusi asukaid läheduses pole , võib nii suurt laengut kasutada umbes kilomeetri kaugusel asuvale dinolüübile . Need rohusööjad hiiglased on küll ohutud , kuid Zeman nõuab kategooriliselt , et nemadki Konservatooriumi Vaatlejatega ka kaugelt tutvust ei teeks . 
Sarvik oli tormanud ummispäi ringi , segase ja hullununa . Tormanud ringi seni , kuni sattus inimeste peale . Juhus ? Seda ei saa Estrada kunagi teada . Kuid ta aimas , et oma mõtlematusega oli ta põhjustanud midagi , mis sedastab igaveseks inimese lubamatu sekkumise Capaneusi oma asjadesse . Poleks ta ehmatusest saatnud sarvikule näkku maksimumtugevusel odoorlaengut , poleks peletis ilmselt tormanud hakkima inimesi . Tavaliselt tõmbub odoorlaenguga vastu vahtimist saanud sarvik ohtlikust piirkonnast viivitamatult eemale . See on kaitserefleks , millise täpseid mehhanisme pole veel selgitada õnnestunud . Lihtsalt ei kannata sarvik seda haisu ja kõik . Kuid liiga tugev laeng võib looma meeltesegadusse ajada . 
Nad olid olnud tagasiteel . Esimestena kõigist kadunuist oli see kolmik pöördunud tagasi koopasse . Ja Estrada ei saa enam iialgi teada , kus olid naised käinud . Sest tagasi nad sinna enam ei pöördu . Läbihakitud kehadega inimesed ei suuda ju kõndida ... 
Sarvik on kiskja , kuid mitte inimlihale spetsialiseerunud kiskja . Evolutsioon pole temas veel välja arendanud oskusi kiiresti ja valutult tappa . Evolutsioon on hoolitsenud selle eest , et see kärsaga Terranoova loomaaias elutseva jõehobu mõõtmetes mõrtsuk suudaks tappa kõiki Capaneusi rikkaliku fauna esindajaid . Ja tappa kombel , mis igas inimeses tekitab tunde , et loodus on siinkohal kasutanud oma kõige sadistlikumat ja haiglasemat kujutlusvõimet . Tavaliselt haagib sarvik oma ohvri sarvede külge ja peksab siis viimast vastu teravaogalist selgroogu . 
Kõige koledam oli see , et Estrada pidi sarviku hakkimist külma rahuga pealt vaatama . Loom rapseldas naistega vaid tapmisihast ning Estrada poolt põhjustatud hullusest . Vaatleja jõudis metsaservale just siis , kui kaks naist olid sarvede vahel veritsevaiks tompudeks muudetud ja kõrvale surema heidetud . Kolmanda naise kallal sarvik parasjagu töötas , kuid tegi seda aeglaselt , otsekui oma verist tööd nautides . Estrada kükitas põõsastikus ja jälgis toimuvat endale pidevalt kinnitades , et tema pole selles süüdi , lihtsalt see planeet ja tema töö on sellised . Aga siiski . Kui ta oleks enne päästikule vajutamist kontrollinud , kui suur väljapaisatav laeng on , võinuks naised veel elus olla . Ja poleks Capaneusi Hartat , võinuks Estrada vähemalt kolmanda naise päästa . Võibolla siis oleks naine veel kunagi tagasi pöördunud sinna saladuslikku kohta , kust ta oma kaaslastega tuli , kui sarvik neid ründas . Estrada esimene täismahus ülesanne Capaneusil oli läbi kukkunud . 
Tegelikult naised olid veel elus . Kuid nende viimased hingetõmbed olid sellised , mida eluks on juba raske nimetada . Estrada jäädvustas mõrvastseeni oma minikaameraga ja soovis , et tema enda silmad suudaks toimuvat sama kiretult ja ükskõikselt jälgida . Esmakordselt kogu Capaneusil veedetud aja jooksul hakkas ta hoomama , mida tegelikult tähendab vastutus iga oma liigutuse , iga oma mõtte eest . Vaatlemine pole turism mööda Maa sõsarplaneeti . 
Sarvik hakkas nüüd oma lihunikutööd lõpetama . Estradale tundus , et looma odoorhullus hakkas üle minema , sest pisut rahunenuna paiskas ta viimase naise seljalt vastu puud , röhatas siis valjusti ja jäi oma laastamist mõtliku pilguga silmitsema . Puude lehtedel ning sõnajalgadel sirasid verepritsmed , liha- ja sisikonnatükid . Viimane räsitud ohver , õieti see , mis temast järele jäänud , vajus aeglaselt mööda puutüve allapoole . Sarvik röhatas veelkord ja lonkis siis minema . Estradale paistis see looma kiire rahunemine väga veidrana , kuid ta meenutas kohe , et sarvikud ongi väga veidad olendid . Niivõrd tugev odooriannus võib püsida kaua , see võis mõjuda kui vaimuviirus . 
Estradal oli nüüd juba väga kiire . Ta kontrollis oma kaamerat ja seiretablood . Pilt oli jäädvustatud ja süstik juba peaaegu kohal . Ta heitis viimaseid hingetõmbeid tegevaile veristele tompudele argliku ja valusa pilgu . Kas ma olen selles süüdi ? mõtles ta . Ja kui olen , kas siis Zeman saadab mind veel kunagi üksi ülesandele ? Tegelikult pole sellel praegu enam mingit tähtsust . 
Ta tõusis puhmastikust , kontrollis , et sarvik on ohutus kauguses ja avas varukaamerat sisaldava kapsli . Inimese väikese sõrme suurune autogeneraatoriga kaamera kukkus plõksatades ta pihku . Estrada kontrollis kaamera pilti , veendus , et see edastab sündmuspaika , asetas kaamera ministatiivi , " vinnastas " selle elektrotõstuki ja lasi kaamera peost lahti . Edasi tegutses statiiv juba omapäi . Jätnud mällu pildi , mille edastamist temalt soovitakse , sööstis statiiv puuokstesse ja kinnitus esimesse sobivasse oksa . Seiretabloole ilmus nüüd kujutis lagendikust , aga nüüd juba uue statsionaarse kaamera poolt nähtuna . Sisuliselt oligi see kõik , mida Estrada sai oma ülesande täitmiseks teha . Siin oli koht , kust ta kadunud naised üles leidis . Üks punkt teel tundmatusse . Kui sama rada tulevad veel teisedki rändurid , leiavad nad laibad ja heal juhul võtavad nendega midagi ette . Harilikult loopisid VI-B asukad oma surnud koopa lähedal asuvasse kaljulõhesse , mõnikord toimetasid nad nii ka rünnanud vaenlaste laipadega , harvemini ka koopast mõningas kauguses surnud inimestega . Surnutega ümberkäimist uuris Pesas nooremantropoloog Hulla dek-Sioms ja temale kulusid need andmed ära , et esitada Konservatooriumile uurimus , mis lõpuks tõstaks selle frigiidse moori vanemteadlase staatusesse . Zeman aga ütles , et kui ükskord jõutakse surnutest lihtsa instinktiivse hügieenilise lahtisaamise eesmärgil mäekurusse loopimisest matmiskommeteni , võib täheldada Homo sapiens capaneaum'i arengus religioossete sedastamisteni jõudmist . Parimal juhul jääb selleni veel pool milleeniumit , aga see on kuratlikult huvitav , kuidas nad selleni jõuavad , oli Zeman öelnud ja Estrada teadis , et see , mis huvitab Zemanit , on ka tegelikult tähtis ja oluline . Aga Zeman oli Estrada jaoks oluline . Väga oluline . 
Ja siis nägi Estrada , kuidas kolm helerohekalt kumavat valguskeha väljusid laibastunud ihudest ja tõusid üksteise järel aeglaselt puude latvade poole , lahustusid pöökide rõsketes okstes ja kadusid olematusesse . 
Dhaka tervitas Estradat oma kontraaldiga reipal ja silmakirjalikul optimistlikul toonil . 
" Õnnitlen ! Esimene ülesanne täidetud ? Suurepärane ! Korraldus kirjalik raport ja kohe Foogti juurde . " 
Estrada ohkas . Ilmselt oli tema näoilme piisavalt kõnekas , et Dhakas tärkas sõbratari üleelamiste suhtes naiselik uudishimu ja ehk ka kaastunne . 
" Probleeme ? " päris valveohvitser südamlikumalt , kui Estrada resigneerunult Operatiivkeskuse nurgas vabale taburetile maandus . 
Estrada ei vastanud . Praegu nägi ta blondiinist kaunitaris mitte võistlejat , vaid inimest , kellele oma kogetud õuduste kohta südant puistata . 
" Noh , mis oli siis ? " küsis Dhaka edasi . 
" Pane palun viiuleid , " sõnas siis Estrada vaikselt . 
Dhaka küünitas end paneeli kohal tahapoole ja lülitas muusika sisse . Estradast kahel pool hakkasid kostuma õrnad viiulihääled . Juba ammu oli ta avastanud , et miski ei rahusta paremini kui Terranoova Kuninglik Kammerorkester . Estrada oli sündinud ikka veel barbaarseks peetavas maailmas Kastiilias ja kuulis viiulimängu esimest korda väikse tüdrukuna vanematega Terranooval turismireisil olles . Sellest sai kiindumus kogu eluks — kiindumus Terranoovasse ja viiulitesse ... Kuid ise ei suutnud Estrada viiulist ühtki noodile sarnanevat heli kunagi välja võluda . Dhaka ootas , kuni Estrada on oma hingamisrütmi taastanud . 
" Ma ei täitnud ülesannet , " sosistas siis Estrada . 
" Mõni mure , pole sina esimene ega viimane , " lõi Dhaka hooletult käega . " Arvestuskaardile läheb see muidugi kirja . " 
" Ma ei selgitanud välja , kus need naised käisid , " jätkas Estrada endiselt sosinal . " Ja ma andsin sarvikule dinolüübi annuse odoori . Sarvik läks hulluks , jooksis nende naiste otsa ja puksis nad surnuks . Minu nähes . " 
Dhaka kergitas imestusest kulme ja klõbistas siis oma üldisel seirekuvaril . Estrada teekond ja toimetused — nii nagu Vaatleja seiretabloo oli nad Pesa peakompuutrisse lähetanud — kerkisid tema ette . Valveohvitser pomises midagi omaette , raputas oma kaunist poisipead ning tellis siis menüüst kujutise viimaselt paigaldatud kaameralt . 
" Mnjah , see on juba tõsisem lugu . Ma vist ütlesin , et Foogt soovib sind kohe raportiga näha . Võin talle teatada , et sa pole praegu oma üleelamiste tõttu võimeline oma ülesande täitmisest aru andma . " 
" Ma lähen kohe Zemani juurde . " 
" Tahad vähe hinge tõmmata ? " 
Sõna 'hing' juures pani Dhaka tähele , et Estrada võpatas . Taas saabus vaikus . 
" Kuule , midagi pidi seal veel juhtuma ? Või sa ei kannatanud seda rapsimist välja ? " 
Estrada ei suutnud ennast koguda , et öelda , mida ta oli näinud . Hoolimata oma peataolekust oli ta jõudnud tõstukis välikaamera salvestust kontrollida . Seal ei olnud midagi ... 
" Kas sa oksendasid või ? " küsis Dhaka . " Lahustaja pidi sul ju kaasas olema . Okse saanuks ära pühkida . " 
Kuidas pidi Estrada talle seletama , kuidas pidi ta ütlema , et nägi vaime , mida kaamerasilm ei olnud jäädvustanud ? Talle öeldaks , et üleväsimus ja vapustus põhjustasid selle hallutsinatsiooni , ta saadetaks täiendavasse arstlikku kontrolli , järgneksid igasugused muud ebameeldivad protseduurid . Aga ometi oli Estrada kindel , et nägi just seda , mida nägi . Viiulid saagisid energilisemalt , tempo tõusis — see oli Xamnahthu Neljas Prelüüd — saja kolmekümne aastaselt surnud kääbusest hilisgeeniuse viimane heliteos . Berkovski Xamnahthu hakkas muusikat kirjutama üle saja aasta vanana . 
" Ma nägin midagi , Cinni , " ütles Estrada lõpuks , kõnetades Asefoogti hellitusnime pidi . " Midagi , mis pole päris harilik . Ma ei tea , kuidas sellest raporteerida . " 
" Raporteerida tuleb eeskirjade järgi , Linne . Alati ja ainult eeskirjade järgi . Kõigi nähtuste jaoks on olemas register . Ja kui nähtust pole registris , pead sa esitama algul eelraporti ja siis Teadusosakonnaga nähtuse kvalifitseerima vastavalt direktiivile Ca246-1b . See peaks sulle teada olema . " 
Xamnahthu viiulid tõmbasid finaalpassaadi ja jätsid coda'sse rippuma verrelõikuva igatsushüüde , mis haihtus hetke pärast kujuteldavasse tühjusesse samamoodi , kui hakitud naiste helerohelised vaimud Estrada silme ees mõni tund tagasi . 
Tüdruk tõusis ja ütles : 
" Aitäh , Cinni . Ma lähen ja raporteerin Zemanile eeskirjade järgi . " Viiulid olid aidanud . 
" Ära unusta kirjalikku raporti ! " 
" Ei unusta ... Cinni ? " 
" Jah ? " 
" Ma arvan , et see oli emane sarvik ja ta oli tiine . Võib sel mingit tähtsust olla ? Odooril sarviku pojale näiteks ? " 
Dhaka kehitas õlgu . " Mine Foogti juurde ! " 
Kas püüdis noor Vaatleja Dhaka pilgust kiskjaliku rahulolunaeratuse , kui viimane saatis läbikukkunud Estrada Foogti juurde oma käpardlikkusest aru andma ? 
Ja Estrada läks ja lootis sellele , et Zeman teeb sedapuhku erandi ja kuulab Vaatleja ära enne , kui viimane on jõudnud oma saaga kirjalikult vormistada . 
Ja Zeman tegi erandi , sest talle meeldis kuulda värskeid ja emotsioonidest tulvil ettekandeid alt naasnud Vaatlejatelt . Kirjalik raport võis oodata . Kui Estrada Zemani ukse taha ilmus , oli Foogt Mathika juba tapnud . Zemani julgustav pilk , Xamnahthu viiulid ning üleelatud õudused tegid lõpuks Estrada häälepaelad valla . Kahekümne kahe aastane Vaatleja purskas endast kõik välja , rääkis oma eksimusest , nähtud vaimudest ja lõpuks paigaldatud kaamerast ja jäi ootama , mida Foogt kõige selle peale ütleb . 
Aga Foogt ei öelnud alguses midagi , vaid naeratas mõtlikult ja noogutas peaga Vaatleja jutule kaasa — märk , mida kivinägu Zemani puhul harva võis täheldada . 
" Ma tõesti nägin neid vaime , Foogt , aga ma ei tea , kuidas neist raporteerida . " 
" Sa juba raporteerisid . " 
" Mul pole tõestuseks salvestusi , kaamera neid ei võtnud . Ja ma tunnen ennast kuidagi teistmoodi , pärast nende nägemist . Ei oska seda kirjeldada . Nad oli ju minust kaugel , aga samas ka väga lähedal , nagu minu sees . " 
" Kirjuta kõik üles , mida sina nägid . " 
" Hästi , ma teen seda ... Aga kas sa usud mind ? " 
" Ma usun , et sa räägid , mida sa nägid . Kaamera ei vangista reaalsust , nagu mõnikord arvatakse . Ma ei tea , miks kaamera neid ei näinud , aga meie tehnikud selgitavad selle kindlasti välja . Esialgu sellest piisab , Linne . Sa ei pea homme tagasi minema . Võid magama minna . " 
Estrada oli oodanud midagi enamat — küsimusi , uurimisi , kaasatundmist . Lõppeks oli ju see olnud tema esimene missioon , ning hoolimata et läbikukkunud , ootas tüdruk siiski oma salaarmastatult toetust ja kiitust . Ta uskus end Zemanit hästi tundvat ja lootis seetõttu mehelt lohutust või vähemalt mõistvat suhtumist . Kuid Zeman polnud teda ka noominud ... Zeman oli täna imelik , ehk peitus siin Estrada võimalus ? 
" Ma tahtsin küsida , et ega sa pahane pole , et ma läbi kukkusin , " söandas ta siiski lõpuks küsida , enne kui ukse poole pöördus . 
Zeman tõusis oma hiidtugitoolist ja astus akna juurde , millelt avanes vaade kaljudes asuva Pesa kohal hõljuvatele pilvedele . 
" Ma ei saa olla pahane , Linne . Sest pahandamine on isiklik emotsioon . Ma ei võta oma tööd tunnetega , sa peaksid seda teadma . Sinu ülesanne jäi küll esmapilgul täitmata , ometi tood sa väga olulist informatsiooni . " 
" Kas vaimudest ? " 
" Noh , nimetame neid siis pealegi niimooodi . Aga , jah , just vaimudest . Ma pean selle üle mõtlema . " 
" Kas poleks targem lasta arvutitel seda analüüsida ? " päris Estrada ja vakatas samas , hoomates , et oli söandanud Foogti sõnades kahelda . 
" Mida analüüsida , Linne ? Kas seda , mida ainult sinu silmad nägid ? Meil pole ju elektroonilist materjali , mida Azarjani orjadele läbinärimiseks anda . " 
" Olen nõus hüpnodetektortesti läbima , " pakkus Estrada ennastsalgavalt , ise mõistmata , kas see ohverdus avaldaks Zemanile seda mõju , mida ta sisimas soovis . 
" Kas Capaneus sind veel vähe vintsutas ? Pole mul vaja neid teste . Ma nägin su silmi , Linne , kuulsin su häält ja seda on praegu enam kui küll . " 
Kas oli see nüüd Zemani poolt nii mitmekordne Estrada eesnime kasutamine või armunu hullumeelne julgus oma soovide täitumiseks ? Kuid kergelt õhetav Estrada julges siiski õrnal häälel küsida : 
" Ja mida mu silmad siis sulle rääkisid ? " 
Zeman ei vastanud kohe , vaid vaatas taas Estradale sügavalt otsa . Tüdruk ei suutnud peletada tunnet , et Foogti mõtted viibisid kaugel eemal . Võib-olla seal kaugel Excelsusel , kus kuskil jääsügavustes pidi igaveseks külmununa lebama selle tüdruku surnukeha , kes oli valmistanud jääskulptuuri , mis lebas kliimaseadmes Zemani laual . Ja oli seal lebanud sellest päevast peale , mil Zeman esmakordselt Pesa Foogti kabineti asustas . 
" Üldiselt üsna palju . Sinu silmad üritavad varjata süütunnet , mida sa täiesti asjatult endale kaela määrid . Sa oled noor ohvitser ja võtad seetõttu oma ülesandeid üleliia tõsiselt . Me saame varsti niikuinii teada , kus need koopaõed ringi hulguvad . Kui ma käiksin Konservatooriumile rohkem peale , oleks meil varsti satelliidid üleval ja teoreetiliselt võiksime ju kogu selle kandi kaameraid täis toppida . Aga mina soovin isiklikku kogemust , saad aru ? Ma tahan , et sinusugused tundlikud inimesed näeksid meie hoolealuste silmi vahetult . Ma tahan , et sa kirjeldaksid oma tundeid , et sa ütleksid need välja . Miks ma olen sinu välja valinud ? Sa peaksid juba aimama . Sa oled tunnetega inimene , sa mõistad inimesi . Ja ma vajan sinu hinnanguid ja arvamusi . Ma ei viitsi vaadata neid lõputuid holosid — salvestusi või transmissiooni . See pole reaalne , Linne . " 
Nüüd ! Kas nüüd oli Estrada lõpuks püüdnud selle Zemani avanemise , mis aitaks teda edasi ? 
" Sa tahad , et ma kirjeldaksin oma tundeid ? " 
" Jah ! " 
" Kas siis tundeid saab kirjeldada ? " 
" Tuleb püüda . " 
Estradale meenusid katked kuulujuttudest , kuidas praegune situatsioon oleks edasi arenenud Õukonnas Terranooval . See julgustas ja ühtlasi hirmutas teda . Sarviku sarved ... ta tahtis selle pildi eest põgeneda ! 
" Ma ... ma ei oska . " 
Ta teadis , kuid ei julenud . Terranooval oleks kõik olnud lihtsam . Tihti ei kulutatavat Õukonnas isegi sõnu ettepanekute peale . Aga siin pole Terranoova . 
" Sa oled seda alati osanud . Ja oskasid ka täna . Mul oli sellest palju abi . " 
Aga mulle ju ei olnud ! 
" Sa ütlesid , et tahad , et ütleksin , mida ma tunnen ? " 
Zeman tõmbas kätega läbi oma hallikaks tõmbuvate juuste ning naeratas siis Estradale julgustavalt . 
" Mul on vaja sinusuguseid tundlikke ohvitsere , Linne . On väga vaja . Ära muretse tänase pärast , ma hakkan sind nüüd rohkem alla saatma . Sinust tuleb üks meie parimaid Vaatlejaid . Ka Dhaka palus välitööst veidi puhkust ja ta saab seda , Cirnetta on valveohvitserina suurepärane . " 
Oh miks ta küll ütles 'sinusuguseid ohvitsere' , miks ta ei öelnud , et tal on mind vaja . Mina lähen alla , aga Dhaka jääb siia ... Mul pole enam aega . 
" Bent , " esmakordselt kõnetas Estrada Foogti nüüd eesnime pidi . " Bent , ma tahan sinuga magada ! " 
Nüüd oli see öeldud ja Estradale tundus , et see polnud üldse tema hääl , kes neid sõnu lausus . Ta mõtles , kas peaks äkki silmad sulgema , aga kuna ta seda ei teinud , ei paistnudki see enam oluline . 
Siis kuulis ta mahedat ja kindlat Foogti häält ütlemas : " Mul on hea meel , et sa ei öelnud , et armastad mind . " 
" Miks ? " 
" Sest sellest poleks küllalt olnud . Ja seda teadsin ma niigi . " 
" Aga nüüd on küllalt ? " 
Vastuse asemel astus Zeman noore Vaatleja juurde , suudles teda kirglikult ja oskuslikult huultele ning Estrada oli juhtunust liiga ehmatunud , et peale suu poekvil hoidmise midagi teha . Siis ütles Zeman : 
" Lähemaks kaheksaks aastaks küll . Sa kirjeldasid täpselt oma tundeid ja see on hea . Lähme siis ... ! " 
Estrada tahtis veel öelda , et ta ei kirjeldanud oma tundeid vaid soove , kuid sai aru , et on niigi palju rääkinud ja üleliigsed sõnad võivad rikkuda seda habrast lainepikkust , kuhu ta oli suutnud Zemani omalegi teadmata kuidas suunata . Aga Estrada märkas , et enne , kui nad Zemani kabinet-kodu tahanurka tatamile suundusid , vajutas Foogt nupule , mis langetas rippseina . Nii , et tatamile ei paistnud Zemani laual lebav jääskulptuur . 
Bent vris Zeman 43. Ardaman ; kell 10.04 
See kaugnõupidamine oli kolmas Capaneusi ajaloo jooksul , kolmas ja kõige tähtsam ja võimalik , et ka viimane . Pesa sidesaalis istusid Bent vris Zeman , Balthus Azarjan ja Teadusülem Zev Lilkus . Nende ees oli suur ekraan , mille kaheks lahtriks jagatud ülemises osas olid kaks suurt kõnelevat pead , alumisse osasse , mis kattis kogu ekraanilaiust , võis kuvada kõige erisugusemaid andmeid , holosid ja muud kraami , mida nõupidajatel võis tarvis minna . Ekraanilt rääkivad pead asusid muidugi Terranooval , Konservatooriumis ja need olid rektor Holger bont Hilversum ning Tema Majesteedi eriülesannetes esindaja Givi ibis Bach . Zeman teadis , et meeste taga istuvad veel mitmed nõunikud , kuid neil polnud tarvis kõnelda . Vähemalt Pesaga mitte . 
Azarjan nägi oma elus niivõrd esinduslikku seltskonda esmakordselt ja oli otsustanud rangelt kinni pidada Zemani nõudest rääkida ainult siis , kui temalt midagi küsitakse . Konservatooriumi kõrgaadel võib mõningates etiketiküsimustes olla küllaltki noriv ja nõudlik . 
Kõik osalised teadsid — nõu tuli pidada kiiresti . Sideseansi toimumiseks olid mobiliseeritud seitsme ruumiterminali koobaltradarid ja Konservatooriumile läks operatiivsus maksma väga palju — umbes ühe ekspeditsioonilaeva reisikulud . Nõupidamist juhatas ibis Bach ja Zeman oli väga rahul , et just see mees oli Tema Majesteedi erisaadikuks valitud . Bach oli igati mõistlik tegelane , üks vähestest ministritest , kes ei pidanud Konservatooriumi tühjaks aja- ja raharaiskajaks . 
Bachi hääl kostus kõlaritest läbi tugeva ragina ja müha . Ometi võis tema toonis tabada teatava rahulolu , mis ilmselt tuli olukorra tähtsusest . 
" Meil on vähe aega , Capaneus , " alustas Bach . " Tehkem seega lühidalt . Teie ettekanded on meil käes , probleem fikseeritud . Lahendust ei ole , on palju variante , kuid kõik lähevad millegagi vastuollu . Kõigepealt , teen teile teatavaks veel ühe ebameeldiva uudise . Teile jõuab varsti transportlaev " Vitus " , mis toob harilikku toidu- ja muud kraami . " Vitusel " on peal samuti üsna võimas observatoorium . Paar päeva tagasi teatasid nad , et teile lähenev asteroid pole sugugi ainus . Tema taga on tulemas veel viis sama suurt kamakat , mingid aastad on seal intervalliks vahel . Ühesõnaga , arvestage kuue suure pauguga . " 
Uudis oli muidugi rabav . Zeman juba teadis , kuidas see olukorda veelgi keerustab . 
" Te saatsite meile oma raporti , kuid mitte sõnagi , kuidas te ise probleemi näete , " jätkas Bach . " Öelge nüüd Zeman , kuidas Pesa olukorrast aru saab ? " 
Foogt kummardus kergelt ja nägi , kuidas rektor Hilversum talle julgustavalt noogutas . Hertsog bont Hilversum oli Capaneusi Harta vaimne isa , mittesekkumispoliitika väljatöötaja kõigis selle üksikasjades . Lisaks oli just Hilversum olnud see , kes kompromissitult oli nõudnud Zemani ülendamist Foogtiks . 
" Capaneus on ainulaadne maailm , lugupeetavad , " alustas Zeman . " Maailm , mille tähtsus ja tähendus ei ole meie põlvkonna otsustada ega aru saada . Maalt väljumisest alates on inimkond otsinud omi vendi mõistuses , tegelnud selle ülesandega , suutmata kunagi üheselt öelda , miks see nii tähtis on . Endataoliste leidmine on sisemine vajadus , instinkt , kui soovite , mille tarbeks pole kunagi kokku hoitud aega ega energiat . Ka siis , kui eebenkütus oli veel leidmata ning kosmoselend oli mitmeid kordi keerulisem kui praegu . Nüüd on meil Capaneus oma ainulaadse rahvastikuga , mis viibib veel iidse Maa mõistes kvaternaari ajastus — maailm , millelt meie järeltulevad põlvkonnad leiavad vennasrassi . Oleme tulnud siia maailma ainult vaatlejatena ja oleme põliselanikkonnale andnud Harta — oma lubaduse mitte mingilgi viisil sekkuda siinsesse evolutsiooni , maailmapilti , iseeneslikku arengusse ning oleme tõotanud endast mitte kuidagi teada anda . Meie eesmärk on teadus . " 
" Me teame kõike seda , " tundus nagu oleks Bach valgusaastate taga korraks kannatamatult köhatanud . " Oleksite võinud sissejuhatuse ära jätta . " 
" Ma tahan jõuda selleni , " jätkas Zeman laskmata end häirida , " et Harta on sätestanud unikaalse ja vältimatu poliitika , mis siiani on lubanud ära hoida kõik arusaamatused , on tõmmanud piirid , sätestanud vastutuse . Harta on töötanud — igas olukorras ja alati . Hartast oleme leidnud suuniseid ja juhiseid . Harta on töötanud . Nüüd on Harta kaudselt põhjustamas esimest kriisi . On selge , et uues olukorras meil saab olema väga raske ainult Hartast juhinduda . " 
" Tahate öelda , et Hartat tuleks täiendada ? " küsis rektor Hilversum . 
" Võimalik . See oleks asja üks külg — niiöelda juriidiline nüanss . Hoopis tähtsam on see , et lahenduse leidmisel peame me väljuma Harta raamistikust , sest sealt me ei leia oma küsimustele vastuseid . " 
Hilversum : " Teil võib muidugi õigus olla , Zeman . Aga ma juhiksin meie konsiiliumi tähelepanu sellele , et Hartat luues oli üheks meie põhieesmärgiks tagada Capaneusi sekkumatu areng . Me välistasime enda jaoks kohe ideed kiirest kontaktist ja muust seesugusest . Me välistasime võimaluse muutuda aborigeenidele jumalaks , kaitsvaks ja juhendavaks käeks . Nii nagu polnud ka inimkonna kohal ühtegi kõrgemat tsivilisatsiooni . Ja Harta peaks välistama ka kauges tulevikus võimaluse , et inimkonna tegevuse jäljed Capaneusil muutuks neile jumala hääleks või tekitaks võltsreligioone . " 
Zeman tundis , et siinkohal peaks ta sõna andma Zev Lilkusele , sest just sel teemal olid nad enne seanssi mõtteid vahetanud . Nii Foogt tegigi . Lilkus alustas oma möriseval basshäälel : 
" Üldiselt on Harta juba viinudki ühe paradoksini , millest meil Foogtiga ka juttu on olnud . Tema pole minuga nõus . Kuid siiski , vaadake , kõrgeaulised — me ei tohi aborigeene millegi eest kaitsta . Nad peavad ise arenema , nii nagu loodus neile määranud on . Kuid planeet on ju konserveeritud . Me kaitseme neid meie endi eest ! Kui Konservatoorium poleks Capaneusi oma hoole alla võtnud , oleks siia saabunud meeletutes kogustes turiste , jahimehi ja muid uitajaid , kes kõik oleks loomulikku arengut omal moel mõjutanud . Me kaitseme Capaneusi inimeste eest ja see oleks nagu juba Hartaga vastuolus . Paradoks seisneb aga minu meelest selles , et meie jõudmine siia planeedile on samuti loomulik areng , kui vaadata asjale universaalselt , kogu-universumilises plaanis . Inimkonna areng oli loomulik ja kõik tema saavutused seetõttu samuti . Meie viibimine siin ongi loomulik areng . " 
" Järelikult on loomulik ka meie mittesekkumine , kui me nii oleme otsustanud , " lõikas Hilversum . " Need asjad vaieldi selgeks juba Harta loomise ajal , pole põhjust neid praegu üle arutada . " 
" Siiski , siiski , rektor , " ei jätnud Lilkus , tundes terranoovalastele märkamatuks jäänud Zemani julgustavat müksu . " Me kaitseme neid loomuliku arengu eest , mida meie hetkel peame loomulikuks . Te väidate , et kui me ei soovi sekkuda , ongi see loomulik . Mina kaldun arvama , et me hoiame ennast tagasi , sulgeme ennast kunstlike barjääride taha , et teha niiviisi endale asjad lihtsamaks ja mugavamaks . Kas see , mida me peame loomulikuks , on tegelikult loomulik , ah ? ... " 
" Zev , ärme hakkame praegu filosofeerima , " kähvas Hilverum . 
" Aga kust võtame me endale õiguse öelda , " jätkas Lilkus häirimatult , " et nende inimeste ellujäämine pole meie otsustada ? Rektor ja kõrgeauline ibis Bach , ma olen siin maailmas viibinud neliteist aastat ! Ja ma tean kuut tuhandet viitkümmend viit moodust , kuidas nende inimeste elu hõlpsamaks muuta , ilma end ise neile näitamata . Me ei taha , ei julge võtta vastutust selle planeedi käekäigu eest , kuigi võib-olla meile pandud universumiline kohus ongi neid aidata . Me peame need asteroidid hävitama . Ja rohkem öelda ei olegi . " 
Matemaatik ja süsteemianalüütik Zev Lilkus oli olnud Capaneusi lahtimõtestamisel Zemani suurimaks toeks . Foogt oli habemikust teadlasesse väga kiindunud ja viimane vastas talle Foogti autoriteedi vastuvaidlematu tunnustamisega . Sest teatav jäärapäisus oli see , mis oli Zevi neliteist aastat Capaneusil hoidnud ja seganud tal saavutamast vähemalt asekrahvi tiitlit , mis aastate poolest talle ammu oleks omistatud . 
" Paistab , et kipume liialt targutamisesse kalduma , " sekkus autoriteetsel toonil Bach . " Me peame leidma otsuse , mida teha kujunenud olukorras , mitte heietama asjade üle , mil puudub hetkel praktiline aspekt . Harta on olemas ja ütleb piisavalt konkreetselt , et me ei tohi nende ellu sekkuda . Sellest peaks piisama . Ma annan sõna rektor Hilversumile . " 
Zeman teadis , mida rektor ütleb . Paistis , et jõujooned olid juba enne nõupidamist välja kujunenud . 
" Harta on tõesti olemas , " ütles rektor , " kuigi Zeman kaldub arvama , et me ei pruugi Harta raamistikust lahendust leida . Mina kaldun arvama , et Harta on siiski ainus alus , millele tugineda . Kui me hävitame asteroidid , päästame me Capaneusi surmast . Me päästaksime ka kõik aborigeenid . See oleks seesama jumala käsi , mida me iga hinna eest oleme proovinud senini vältida . Ma nõustun , et Capaneusi hävimine oleks tragöödia . Paljud ei mõistaks meie otsust , paljud järeltulevad põlvkonnad mõistaks selle hukka . Kuid planeeti päästes looksime pretsedendi , millest tuleks ka edaspidi kinni pidada . Capaneusil on ees veel palju maavärinaid , vulkaanipurskeid , üleujutusi . Mida me siis teeme ? " 
Küsimus oli retooriline , kuid Zeman kasutas rektori poolt tehtud efektset pausi , et sekkuda . 
" Palun ärge unustage , et sel planeedil on viibinud ka teine ülirass , meile veel tundmatu mõistus . Ja kindlasti pole me veel leidnud kõiki nende siinviibimisest kõnelevaid märke . Palju on veel läbi uurimata . Kui Capaneus hävib , hävib ka see ülihinnaline tõendusmaterjal . " 
" Ahjaa , see suur X , " köhatas Bach . " Kui ma õigesti mäletan , siis on üks teooria , mille järgi nad toimetasid Capaneusi inimeste raevu eest eemale mingid kiskjalised , keda nende lemmikloomadeks peetakse ? " 
" Ja pange tähele — sekkusid niiviisi planeedi loomulikku arengusse , " torkas Lilkus mornilt . 
" Just nimelt , " vastas Zeman . " Sekkusid ja toimetasid nad planeedile Excelsus , millest te kindlasti kuulnud olete . Ja lisaks on siin veel see kuulus sümfooniaorkester , mille otstarvet pole me senini mõistnud . " 
" Peate silmas süvakoopas asuvat basaltuurete süsteemi , seda , mis muusikat teeb ? " 
Jah , just seda uuretega ripp-basaldi skeemi pidas Zeman silmas . Tühjad basaldipurikad , uuristatud kanalid kaljude all , inimesele senikogematu akustiline süsteem , mille kellegi tundmatud käed olid meisterdanud . Kui üheaegselt lasta kanalisuudmesse teatava massi ja tihedusega metallist kuulikesed , võib kuulda midagi imelist ja vapustavat . Tuul , metall ja basalt mängivad oma omadustega viise ja teemasid , mida loodusel on oma ratsionaalsuses võimatu luua . Koobas asus Zaindi mandri teises mäestikus — Nathanias . Capaneusi inimene koopale ligi ei pääsenud , kuid viimased uuringud ksonograafiga olid näidanud , et kunagi võis olla sealkandis elanud samuti üks rahvakild . Need võisid olla omalaadsed algmägilased . 
" Siin võib olla veel palju muudki . Keegi , ma arvan , et see on meie suur tundmatu , on siin varem olnud . Midagi on teda Capaneusil huvitanud . Mis ? Selle väljaselgitamisega me ju tegelemegi . Capaneusi hävimine kokkupõrkes asteroidiga võib kõik need jäljed kustutada . " 
Terranoovalt vastas Hilversum : " X on tõesti huvitav ja oluline ja ma valgustan kõrgeaulist senjöör Bachi sellest hiljem . Me jahime neid juba kaua , kuid ilma tulemuseta . Ainult ebamäärased vihjed . Aga nagu ma aru saan , kaldute te , Foogt , arvama , et asteroidid tuleks hävitada ja sellega Capaneus oma hoolealuseks kuulutada . Olen teist õigesti aru saanud , peate te sellist teguviisi õigeks ? " 
Zeman vaatas taas Lilkuse poole ja nägi kuidas teadlane nõustuvalt noogutas . Zeman ohkas sügavalt ja katsus kõlada eriti veenvalt . 
" Meil pole mingit soovi Konservatooriumi autoriteetse arvamusega lahku minna . Nii nagu Terranooval otsustatakse , nii ka jääb . Ma paluksin hetkeks teie tähelepanu alumisele ekraanile . Magister Azarjan demonstreerib teile midagi . " 
Balthus Azarjan köhatas ettevaatlikult ja kuvas ekraanile pildi , mis ilmselt kujutas Capaneusi kosmosest vaadatuna . Siis hakkas ta pisut kõhkleval häälel rääkima . 
" Kui meie obs avastas läheneva asteroidi , hakkasin ma veidi lähemalt uurima Capaneusi lähiümbrust , kui nii võiks öelda . Seni oli obs peamiselt tegelnud meteoroloogiaga . Nüüd huvitas mind mõnevõrra rohkem teada saada planeedi atmosfäärist ja stratosfäärist . Soovisin leida kõige täpsemad parameetrid võimalike purustuste kohta , ühesõnaga näha , mis asteroidiga detailselt juhtub Capaneusile lähenedes ... " 
" Jah , me saame aru , rääkige edasi , " rehmas Hilversum kannatamatult käega . 
" Kohe . Niisiis uurisin ma neid alasid , millele me varem polnud tähelepanu pööranud . Piisavat tähelepanu , julgeksin ma lisada . Vaadake , see on nüüd salvestus , tehtud koobaltradariga , kasutades daelneutronite lineaarskaneeringut ... " 
Ekraani alumises osas ulatus äärest äärde Mõõkkaljude teravatipuline mäeahelik , selle kohal sõudsid iidses rahus rünkpilved . Siis laskus pildile ähmane vari ja kujutis peatus — skaneering oli sisse lülitatud . Ja siis hakkasid äkitselt mööda ekraani liikuma numbrid . Täiesti arusaamatus tähenduses numbrid . 
" Mis need on ? " küsis ibis Bach kohe . " Mingid ilmastikuandmed ? " 
" Peaaegu . Kohe ma lülitan sisse filtri , " kostis Azarjan võidurõõmsalt . 
Filtriks nimetatud programm hakkas numbreid töötlema . Arvude asemele ilmusid tähed ja andmed , mis tõepoolest rääkisid midagi ilmastikust , stratosfääri keemilisest koosseisust ja muust ebahuvitavast . 
" Aga nüüd , " jätkas insener , " on meie arvutite tarkus otsas . " 
Programm seiskus , numbrikombinatsioonid peatusid ja üle ekraani lahvatas kiri : TUNDMATU TRANSMISSIOON . 
" Mis see on ? " ei saanud Bach aru . 
" Seda tahaksime ka meie teada , " vastas Azarjan . " Keegi edastab Capaneusil arusaamatut signaali . Meie arvutid seda lahti kodeerida ei mõista , ei saa me aru ka , kuhu see suundub . Aga keegi on siin planeedil veel . " 
" Kuidas nii , " ei mõistnud Hilversum . " Kas te saate ka aru , mida te räägite ? " 
" Kuulake , palun , " ütles Zeman . " Ja katsuge mõista . Me oleme kogu aeg teadnud , et meie X on siin planeedil kunagi viibinud . Midagi on sellele tsivilisatsioonile siin huvi pakkunud . Võite ise arvata , mis või kes . Seda X-i oleme me jälitanud juba mitukümmend aastat ja ikka ilma tulemusteta . Me ei tea , kes nad on , mida nad mõtlevad , mida taotlevad , kuidas nad välja näevad , milline tehnika neil on . Me ei tea neist midagi . Aga nad on siin viibinud . Ja ilmselt jätnud maha midagi , mis edastab neile ikka veel teatavat infot selle kohta , mis Capaneusil toimub . See signaal tuleb tõenäoliselt üsna Pesa opereeritava ala lähedusest . Me ei tea täpselt , kust , miks ja kes seda edastab . Loomulikult me hakkame seda uurima . Aga see kõik võtab aega . Aga aega meil ei ole — asteroid läheneb . Ja tuleb otsustada , mis sellega teha . " 
Hilversum : " Te advokateerite selgelt asteroidide hävitamise poolt , Zeman . See on arusaadav , olete Capaneusil nii kaua olnud , see on teile koduks ja nii edasi . Aga kas te teate , mida on asteroidide hävitamiseks tarvis ? Kujutate ette ? Jätame praegu selle Harta ja mittesekkumise , lõppeks on see meie tehtud ja kui tarvis , võime selle alati ümber teha ... " Selle koha peal pani Zeman tähele Hilversumi grimassi . " Aga räägime praegu ressurssidest . Meil läheks tarvis kuut lahinglaeva neutronplasma kahuritega . Operatsiooni maksumus tuleks sama palju kui kolm sõda vabariiklastega kokku . Ja pidage meeles , et maksma peab kõige eest Konservatoorium . Panused on kõrged , Foogt . Tema Majesteedi arvamus on alles kujundamata , aga leian , et antud olukorras võib maksumus kallutada teda mittesekkumise poliitika tuliste pooldajate hulka . Arvestage , et nii suurt asteroidide hävitamist pole keegi kunagi läbi viinud . " 
" Aga aega meil ei ole , " ütles Zev Lilkus Zemani kõrvalt . " Te ilmselt juba teate , et hävitamisoperatsiooniga tuleb alustada kohe . Me ei või asteroide Capaneusile liiga lähedale lasta , nende tükid võivad siis ikkagi kukkuda planeedile . Pealegi võib ka niivõrd võimas plasmaplahvatus kosmoses veel sajandeid Capaneusile ja kogu süsteemile halvasti mõjuda . " 
" Zeman , mida ütlete ? " nõudis Bach . 
Ja Zeman ütles : " Arvestades olukorra ainulaadust , palun ma konsiiliumi otsusesse märkida , et Konservatooriumi allüksus Pesa peab vajalikuks asteroidid hävitada ning mitte vaadelda seda kui mittesekkumise rikkumist . " 
" Me mõtleme selle üle , " vastas Givi ibis Bach . 
Seanss oli läbi . 
Estrada 43. Ardaman ; kell 26.04 
Nüüd oli tal saladus , ta oli selle üle õnnelik ja omamoodi uhkegi , see saladus lebas alasti tema kõrval ja oli talle just öelnud midagi sellist , et Estrada oleks tahtnud voodist välja karata ja kogu Pesale oma saladusest kuulutada . Aga seda ei tohtinud teha , sest saladus oli Foogt , kes ei tohiks olla alluvatega intiimvahekorras . 
" Kas sa tahad nüüd magada ? " küsis Estrada sosinal . 
" Oled sa näinud mind tegemas midagi , mida ma ei taha ? " 
" Ei ole , sest ma panen sind tegema , mida sa tahad . " 
" Isegi , kui ma ise ei tea seda ? " 
" Isegi , kui sa ise ei tea seda , " sositas Estrada leebelt . 
Katuseaknast paistis Capaneusi siiras täheöö , mis lummas Zemani toa kahkja valgusega , pani asjad näitama oma öist palet ja raamis mustjalt aega , mis nüüdsest kuulus ainult Estradale — ööd . Zeman keeras ennast rinnuli , pani rusikad lõua alla ja mühatas rahulolevalt . 
" Sa oled hea , tüdruk . " 
" Oled seda juba öelnud . Ma olen hea , sest nii peab olema . Ja ära unusta , et ma olen mitu aastat Terranooval elanud . " 
" Ma ei mõtle seda ja sa tead . Tahan öelda , et sind on siia maailma väga vaja . Nii mulle kui planeedile . " 
" Sinust saan ma aru , aga miks mind Capaneusile vaja on ? " 
" Sa näed asju , mida teised ei näe . Sa näed olulisi asju . " 
" Kas sa mõtled vaime ? Igaüks oleks neid näinud . Nad lihtsalt imbusid laipadest välja , nad olid seal ja ma nägin neid . Nii lihtne see ongi . " 
" Aga ikkagi olid see sina , kes neid nägi . Sina , Linne ... " 
Estrada veeretas oma hõõguva keha Zemanile selga , suudles teda kukla taha ja põimis jalad mehe põlvede alt läbi . 
" Kas need vaimud on olulised , Bent ? Mis nad üldse on , kas sa tead ? " 
" Ei tea . " 
Kas üldse oli Capaneusil asju , mida Zeman ei teadnud ? Foogt teadis ju kõik , tema sai sellest kõledast maailmast aru ja temale oli see tähtis . Aga nüüd on tal veel midagi , mis peab olema tähtsam kui Capaneus . 
" Aga mis need võivad olla ? " 
" Ma lugesin täna läbi kõik raportid , mis kirjutatud nende Vaatlejate poolt , kes on Capaneusi inimeste surma pealt näinud . Mitte keegi pole sellist nähtust varem kirjeldanud . Vaatasin läbi hulga videosid surmast . Ikka mitte midagi . " 
" Võibolla pole keegi julgenud vaimudest rääkida ? Kartsid , et neid tehakse lolliks ? " 
" Sina ju julgesid ? " 
Aga Estrada oli julgenud sellest rääkida ainult Zemanile . Ja sedagi kõigi läbielamiste mõjul , mis talle olid päeva jooksul osaks saanud . Ta oli paisanud selle endast välja mehele , keda armastas ... 
" Aga vaata kui palju on siin ju juba surma nähtud ! Keegi oleks kindlasti sellest rääkinud . Kui ta vaid oleks näinud . Aga ma ei usu , et asi on ainult minus . " 
" Kui palju on palju surma ? Viimase viie aasta jooksul on meie Vaatlejad oma silmadega pealt näinud kahtkümmned nelja surmajuhtumit . Tegelikult pole seda üldse palju . Ma arvan , et vastus võib peituda ikkagi selles , kus need naised käisid . Me peame aluseks võtma , et sinu vaimude ilmumine oli seoses ainult selle kohaga , kus need naised olid käinud . Muudmoodi ei oska ma seda fenomeni seletada . " 
" Mis on fenomen ? " nõudis Estrada keelega mehe kõrvalesta hellitades . 
" Raskesti või sootuks seletamatu nähtus , midagi võimsat ja kummalist . Sa teed kõdi , Linne ! " 
" Kannatad ära , kallis . Kannatad ära ! " 
" Ma tahtsin öelda , et ... tahtsin öelda , et meie poolt kasutatav elektroonika võib planeedi atmosfääri kuidagi mõjutanud olla . Igal planeedil on omad väljad ja lained , on oma tähtedest mõjutatav nähtamatu tundeala . Midagi hoomamatut ... Meie tehnika on aga kas universaalne või mõnel teisel planeedil välja töötatud . Aga tehnika ei suuda iialgi asendada inimest , see on väga vana tõde , Lin . Ma pole kunagi tahtnud ega soosinud Capaneusil lausside praktiseerimist . Ei või kunagi teada , kuidas see võib siinset energeetilist ilma mõjutada . Me oleme kinni püüdnud ühe tundmatu signaali . Signaali siit planeedilt . " 
" Sa ei öelnud seda varem , siis kui tulid . " 
Tõepoolest , Zeman oli tulnud sideruumist ja olnud üsna väsinud olemisega . Estrada oli läinud õhtul Foogtilt saadud salakoodiga tema tuppa , ennast riidest lahti võtnud ja peitnud end eelmisest ööst saadik segipaisatud linadega voodisse , kus lebas hiirvaikselt seni , kuni pesemast tulnud Zeman end ohates sängi oli kukutanud . Aga siis polnud neil rääkimiseks enam aega . 
" Jah , ma pole sulle paljugi öelnud , Linne . Suuri asju on toimumas . Midagi ei pruugi enam endiseks jääda . " 
" Aga ma ei tahagi , et kõik endiseks jääks ! Vähemalt selliseks mitte , nagu kolm päeva tagasi , " sositas Estrada Zemanile kõrva , liibus talle tugevamalt vastu selga ja lükkas silitades aeglaselt oma käsi mööda mehe kõhtu allapoole . 
" Siiski oli juba kõik nii , kui praegu , " vastas Zeman ja sirutas ennast välja , et naisele embust mugavamaks teha . " Miski ei sünni hetkega , kõik on juba olemas . Vaja on ainult õiget hetke , et lasta sellel välja pääseda . " 
Välja pääseda , välja lennata , hõljuda ... Ükskõik kui lähedal või kui sügaval Zeman oli , kangastusid Estradale ikka kolm helerohelist ja läbipaistvat valgusolendit , kes surevatest kehadest hääletult taeva poole heljusid . Selles oli olnud midagi seletamatult õudsat ja samas nii rahustavat ... Midagi sellist , mis pani tundma ja tunnetama oma tühisust ning tähtsusetust . Ja Estrada polnud kindel , kas tema meeleheitlik vastuse leidnud kirg Foogti vastu suudab seda ängistust leevendada . 
" Mis need vaimud olid , Bent ? Kas me saame kunagi teada ? " 
" Ma ei tea veel . Me ei tunne veel seda maailma . Mul on mitmeid ideid , aga need kõik vajavad kontrollimist . Sul võis olla liiga palju elektroonikat kaasas , Linne . Laser , odoorlaengud , peilingsüsteemid — need kõik kasutavad ju mingil määral selle planeedi energiat , tema ressursse , välju ... Nähtamatut , kuid olemasolevat energeetikat . Mittesekkumisel on mitu tahku ning mateeria bioloogiline ja füsioloogiline evolutsioon on ainult ühe maailma arengu üks külg . Meie olemasolu Capaneusil võib olla siin juba kõike mõjutanud . Ehk oleme tahtmatult sekkunud sfääridesse , mis nüüd hakkavad ennast meile nähtavaks tegema ... Ma ei tea , ma tõesti ei tea . " 
" Mida me teeme , Bent ? " 
" Meil on võib-olla vähe aega jäänud . Me peame kiiresti leidma , kus need naised käisid , mida nad seal tegid ja mis need vaimud õieti on . Sa saad mulle siin abiks olla . Ma tahan , et sa ... " 
" Sa tahad ... ? " 
" Jah , ma tahan , et sa ... Linne , oota ! Jäta järele , palun . Ei , mitte praegu , kannata , ma räägin enne lõpunni , Lin ... " 
" Sa ütlesid , et tahad ! Ma näen siin ühte fenomeni tekkimas ... " 
" Linne , ma tahtsin sulle öelda , et ... Oota nüüd korraks . See on oluline ... Noh , hea küll . " 
Bent vris Zeman 44. Ardaman ; kell 01.10 
Foogti kabinet-elamust viib üks kitsuke trepp ülakorrusele . Seal on väike kamber , millel polegi täpset ega ühest ülesannet . Sinna võinuks paigaldada ohtralt tehnikat ja arvuteid , tassida alkoholikaste või lasta tal lihtsalt tühjalt seista . Ilmselt ehitati see arvestusega , et Foogtil on vaja eraldi salajast sidepidamiskeskust või midagi seesugust . Aga Foogtil ei olnud seda vaja . Zeman vedas sinna väikse laua , kasti küünlaid , paberit ja pliiatseid . Kambri laeaken avanes Capaneusi mäestiku õhedasse taevasse . Kui sa avad akna ja keerad laua pisut seina poole , siis paistab öösiti tähistaevas otse lauale . Seal on hea istuda ja kirjutada . Ruumis on täielik vaikus , vaid aeg-ajalt kostub mägedest mõne kaljulinnu hüüd või vuhisevad kondoreti suured ja vägevad tiivad lähedalt mööda . Foogtile meeldis seal öösiti üksinduses istuda ja kirjutada . See polnud tema tööruum ja polnud ka päriselt kodu . Ta ei pidanud seal päevikut ega koostanud aruannete mustandeid . Ta kirjutas . 
Kui mägedeõhk läks jahedaks , lülitas Zeman soojenduse sisse , sagedamini tõi siiski vaid alt kasuka , heitis selle õlgade ümber , võttis lonksu bittnerit Tema Majesteedi terviseks ja kirjutas edasi . Juhtus , et ta ei sattunud oma salakambrisse kuude viisi . Juhtus , et tal läks oma peidupaik sootuks meelest . Juhtus , et ta istus seal igal ööl . Kõik sõltus sellest , mis meeleolus Foogt oli . 
Zeman sai kambris Pesa kommunikatsioonisüsteemi välja lülitada ja tähtsast kutsungist andis märku ainult helesininie signaallamp ukse kohal . Ta ei tahtnud , et teda segataks . 
Kui Estrada jäi magama , viskas Zeman endale hommikumantli selga , haaras külmkapist pudeli bittnerit ja läks mööda treppi üles kambrisse . Enne heitis ta magavale kaunitarile veel ühe pilgu ja ohkas südamest . Tüdruk oli ilus . Liiga ilus ... 
Uca ei olnud nii ilus . Uca oli sündinud ja kasvanud maailmas , kus ilu tähendas vähe . Vähemalt ühe naisterahva ilu . Ja kui see palju ei tähenda , kui seda ei vajata , siis ta unustab ennast ära , poeb peitu ja hingitseb . Aga on alati kuskil olemas . Uca oli kena , oli armas , aga Estrada ... Linne , oli kaunitar . Aga ta oli nii noor , oma ilust teadlik , oli auahne ja seepärast oligi kõik nii lihtne olnud . Nad polnud Ucaga kunagi rääkinud armastusest , nad polnud kunagi oma suhtest ega tunnetest rääkinud . Ja kurat võtaks , nad polnud isegi kunagi maganud ! 
Ja ometi oli Yenona Capaneusilt Uca pärast ära sõitnud . 
Ja ometi hakkas Zeman siin salakambris käima pärast seda , kui kuulis , et Uca Roydeedt oli kukkunud ningode käiku ja jäänud igaveseks jää alla . 
Ja ometi lootis ta , et enne , kui Uca ningode poolt lõhki kisti , surnuks külmus või lootusetusest hulluks läks , oli ta meenutanud oma teadlast Terranoovalt . 
Zeman lõi akna valla , ahmis Capaneusi joovastavat õhku ja hakkas kirjutama . 
Zeman kirjutas luuletusi . 
Bent vris Zeman 44. Ardaman ; kell 10.08 
Asteroidid tulevad , teatas ta järgmisel hommikul Pesa täiskoosolekul . Ja Konservatoorium teeb kõik , et Tema Majesteeti veenda need hävitama . Aga sellist otsust on raske langetada . Plasmakahuritega relvastatud tõrjelaevastiku embarkeerimiseks pole Konservatooriumi eelarves raha ette nähtud , vabariiklike mõtete ohjeldamiseks perfeerias kulub üha rohkem jõudu ja ressursse . On selge , et antud poliitilises olukorras on Terranooval väga keeruline näha olukorda sama pilguga , kui meie näeme , seletas Zeman kannatlikult . Mittesekkumine ja loomulik areng on aastate jooksul kujunenud dogmaks , mida on raske ületada . Mõtteviis ja poliitika , mis algselt pidi tagama Capaneusi sõsarmõistuse säilimise originaalsel kujul , võib uutes tingimustes viia hoopis selle hävimiseni . Me oleme Hartat alati pühaks pidanud , oleme lootnud sellel kunagi näha Capaneusi inimese allkirja , oleme selle tekkimist sinna ette kujutanud ja selle vältimatusega arvestanud . Capaneusi inimene , kui ta kujuneb edasi sellises proto-Maa geograafilises ja bioloogilises hällis , nagu loodus on siia vorminud , peab lihtsalt Harta heaks kiitma . Harta on olnud meie ainus pidur ja energiaallikas . Nüüd oleme olukorra ees , kus paljutki tuleb ümber hinnata . Ja meie siin Pesas pole ainsad hindajad , vaid käsutäitjad . Loomingulised käsutäitjad , rõhutas Zeman . Sellist sõnaühendit kasutas Foogt esmakordselt . Paljud pesakondsed ei pööranudki sellele tähelepanu , osad aga suutsid püüda neid sõnu lausuva Foogti mõtliku ilme tagant uudse vandeseltslasliku tooni . 
Pärast koosolekut läks Zeman oma kabinetti ja hakkas ootama . Tal oli vastuvõtuaeg ja ta ei tahtnud Pesa rutiinis mingeid muutusi sisse viia . Veel . Ta mõtles , kas esimene on Zev Lilkus või Dhaka ent esimene Foogti jutule püüdleja oli hoopis Balthus Azarjan . 
Insener ei võtnud audientsisaalis istet , vaid sööstis luba küsimata Foogti kommunikatsioonipaneeli kallale ning kuvas sinna hulganisti Zemanile täiesti arusaamatuid numbreid ja graafikuid . 
" Ma sain ühenduse " Vitusega " , teatas ta siis rõõmsalt . " See oli kuradima keeruline , nad on ju veel nii kaugel . Aga ometi suutsin ma meie ja nende obsi andmebaasid ühildada . Ma peaksin selle eest vikonti tiitli saama , muide , paluks kõrva taha panna . Selliselt distantsilt pole veel keegi ühisseiret loonud . " 
" Ma panen selle kõrva taha , " vastas Zeman tuimalt , " aga ainult juhul , kui sa nüüd populaarselt seletad , miks sinu ennastsalgav inseneerlus meie ühisele üritusele mingit kasu toob . " 
" Kasu on mitmetähenduslik asi , auväärne Foogt , " kostis Azarjan ja muigas . " Teaduslikke saavutusi ei saa alati miilides ega taalrites mõõta . " 
" Tiitlites aga küll , paistad sa arvavat . " 
" Noh , seda ühendbaasi saab kindlasti vikonti tiitliga mõõta , " arvas insener . " Nagu ma ütlesin , on see midagi täiesti enneolematut . Tõsi , võib-olla pole keegi sellist operastiooni varem proovinud , aga see ei muuda asja sisu ... " 
" Mis seisneb populaarselt järgnevas ? " 
" Mis seisneb populaarselt järgnevas , " Azarjan tonksas oma sõrmega kuvarile ja kummardus Foogti paneeli kohale . " Algselt tuvastas " Vitus " , et meie Azarjani asteroidile järgnevad veel viis sama suurt kamakat . Nüüd panin ma mõlema obsi seireandurid kammima nende pisiplaneetide tuleku põhjuseid ja tagamaid , kui nii võiks öelda . Tulemused on vapustavad . " 
" Ma ei tahaks eriti vapustuda . " 
" Aga tuleb . Niipalju kui Universumis ja Diomedi süsteemis on vähegi astronoomilist loogikat , on Capaneusi saatus lähemaks tuhandeks aastaks ette määratud . Vaata ! " 
Zeman vaatas ja tundis tigedalt , et ta ei saa sellest arvudejorust mõhkugi aru . " Mulle ei peaks vist selline ettemääratus meeldima ? " uuris ta ettevaatlikult . 
" Ega ei peaks küll , " nõustus Azarjan . " Nagu iga imikki siit lugeda võib , on Diomedi süsteemi äärealadel , Zhumangi ja Mojo orbiitide vahel veel lõpmata palju registreerimata asteroide , millistest meil veel aimugi ei olnud . Nende orbiitide vastasmõjud on korraldanud paraja segaduse . Lühidalt ja populaarselt öeldes — ikka juhtub nii , et kui mõnda küsimust uurima hakkad , selgub sada tuhat muud jama , millest esialgu polnud aimugi . " Vitus " avastas alguses viis asteroidi , mis Capaneusi hävitavad . Nüüdseks on selgunud , et iga tuhande aasta tagant põrutab mõni uus tükk meile sisse . Millegipärast on kosmos Capaneusi peale vihane ega lase tal kunagi ellu jääda . " 
Zeman tegi näo , et numbrijodu temalegi sama selge on . Tegelikult polnud sel mingit tähtsust , sest kui Azarjan ütles , et nii on , siis nii ka on . Kuidagi õõnsaks ja tülgastavaks muutus äkki Foogti sisetunne . Aegupidi ta taipas , mida inseneri öeldu tegelikult tähendas . 
" Sa tahad öelda , et ... " 
" Mitte mina ei taha öelda , ütlejaiks on meil masinad . " 
" Ja nad väidavad , et kui mitte nüüd ... " 
" Siis miski tuhande aasta pärast , " segas taas Azarjan Foogti küsimusele vahele , " kõmmutatakse see planeet nii või teisiti sodiks . Pääsu ei ole . Kosmose loogika on vääramatu ja tema tahe igavene . Hakkame parem kiiremini asju pakkima , säästame aega ja pisaraid . " 
Zeman oigas vaikselt , sirutas küünarnukid lauale ja toetas pea pihkudesse . " Isegi kui nad veenavad Tema Majesteeti — või õigemini ennast — laevastiku rahastamise vajalikkuseses , pole sellest mingit kasu . " 
" Just täpselt , " pomises Azarjan ja istus rätsepaasendis maha . Ta ei viitsinud endale tooli lükata ja seepärast kasutas istumisviisi , millest ta oma nõiaköögis nii tihti puudust tundis . 
" Me vist ei saa ega tohi seda informatsiooni Konservatooriumi eest varjata , ega ju ? " uuris ta Foogtilt . 
" On need kindlad andmed ? " 
" Nad on tõenäolised . Nii juhtub , kui kosmoses on veel vähegi astronoomilist loogikat . " 
" Seda jääb tal ülegi , " Zeman tõstis pea ja piidles jälle numbreid kuvaril . " Meil on vähemasti need tuhatkond aastat ... Kas " Vitus " teab , mida tema obs avastas ? " 
" Veel mitte . Ma pean enne ühisseire lahti kodeerima ja " Vituse " kaptenile loetavaks tegema . Seni ta teab vaid , et meie arvutid on ühenduses olnud , seire tulemustest pole tal aimugi . Sest vaata , ilma meie obsita poleks " Vitus " seda uut parve avastanud . Mõttetöö oli niiöelda meie- ehk tagasihoidlikult väljendades minupoolne . Ise poleks nende obs neid parameetreid leidnud ... " 
" Väga hea , " ütles Zeman . " See on väga hea . Hoia " Vitust " teadmatuses edasi . Me võime selle avastuse neile hiljem teatavaks teha . Seni jääb meile õhkõrn lootus , et Tema Majesteet tõrjelaevastiku teele saadab . Lootusetus kahandaks võimalust , et Tema Majesteeti tegutsemisiha haaraks . " 
" Sa vist eriti ei usu seda võimalust ? " 
" Sul on õigus . Ma vist eriti ei usu seda võimalust . " 
" Mul on midagi veel . " 
" Asteroididest ? " 
" Ei . Sellest tundmatust signaalist . " 
" Väga hea , lase tulla ! " peaaegu hüüatas Foogt õhinal . 
" Seda on üsna vähe , " kratsis Azarjan kukalt . " Kõigepealt kammisin ma selle salvestise läbi , et veenduda , kas minu arvutid mitte mingit jahu ei aja . Nad ei aja . Signaal on tõesti tundmatu ja see paistab üsna võimatuna . " 
" Kuidas nii ? " 
" Vaata , ma ei saa öelda näiteks 'tundmatu õllesort' , kui mul pole mingit alust vaadeldavat objekti õlleks nimetada . Et seda tundmatuks kvalifitseerida , pean ma esmalt olema veendunud , et tegu on õllega . Ainuke kindel viis selles veendumiseks on maitsmine . " 
Foogt ajas ennast kontide ragisedes püsti , kõndis külmiku juurde ja lasi sellel vaadist kaks " Musketäri " valada ja naases kannudega laua juurde . Ehtsat vaadiõlut oli Pesas ainult Foogtil ja Azarjan oli selle peale eriti maias . Sama hästi oleks insener võinud näiteks tuua ükskõik millise muu asja . 
" Aitäh ! Tema Majesteedi terviseks ! " pool kannu kadus ühe lonksuga Azarjani kurku , kui Foogt vaid vaevalt puudutas huultega vahust jooki . " Niisiis , " jätkas insener , " peavad minu masinad kõigepealt aru saama , et tegu on teatavat laadi transmissiooniga . Hakkasin uurima , mida tähendab sõna 'tundmatu' . Ja poisid puurisid seda värki ikka kõvasti higistades . Ja eks ma ise higistasin ka . Lühidalt ja populaarselt öeldes — tegu on meile teadmatul tehislainepikkusel edastatava tundmatu signaaliga . " 
" Milles seisneb siin populaarsus ? " küsis Foogt . 
" Aga seisneb selles , et eksisteerivad igasugused lained . Raadio- , ultraviolet- , infrapunased , viktorovi ja muud seesugused lainepikkused . Üldiselt on see koolifüüsika ... Aga see lainepikkus , millel signaali edastatakse , on tundmatu . See tähendab , seda pole olemas , saa sellest aru , nagu soovid . Keegi nagu oleks meile tuntud füüsikalise ruumi lõhki käristanud ja sinna midagi lisanud ... Aga põhjus , miks arvutid selle signaaliks defineerisid , on selles , et nad püüdsid signaali , mis igasuguseid algoritmilisi ja lingvistilisi parameetreid arvestades sisaldab endas informatsiooni . Millise sisu paraku meil ei õnnestu tuvastada . " 
" Millistel tingimustel õnnestuks tuvastada ? " 
" Kujundlikult öeldes oleme kinni püüdnud mingi jupi tervikust , mis tuleb ei tea kust . Ning me pole seda signaali otsinud . Tabasime ta juhuslikult . Kui õnnestuks saada ta võimalikult algpunktist ja nii , et kogu meie seirevõimsus oleks suunatud seda tabama . Me peaksime olema valmis . Aga ma ei kujuta ette , kuidas seda saavutada . " 
" Seega oleme sama targad kui enne ? " 
" Me saame kogu aeg targemaks , Foogt . " 
Teine audientsile ilmuja oli Zev Lilkus , kes prantsatas kiiresti Zemani laua vastas asuvasse tugitooli ja hakkas oma rinnani rippuvat musta habet siluma . Harilikult oli see märk teadlase kavalatest salaplaanidest . Täna aga kuulutas ta kohe : " Minu mõistus on otsas , Bent ! " 
Zeman sai väga hästi aru , mida teadlane sellega mõtles . See tähendas seda , et Zev oli ilmunud , et Foogtiga oma uitmõtteid jagada . Populaarselt tegi Zeman oma Teadusülemale selgeks , mida Azarjan oli äsja avastanud . Kummati pani see jutt Lilkuse veel enam oma habet silitama ja tema silmadesse ilmus mingi kaval tuluke . 
" Mulle meeldivad väljapääsmatud olukorrad , kas tead ! " kuulutas Zev , kui oli Foogti jutu ära kuulanud . 
" Milles peaks sinu arvates seisnema meie väljapääsmatus ? " uuris Zeman . 
" Mida ka Terranooval ei otsustataks , ei määra see Capaneusi edasist saatust universumilises plaanis . Planeet hukkub igal juhul , kui mitte homme , siis tuhande aasta pärast . Väljapääsmatus seisnebki saatuse üheses ettekuulutuses . " 
Zeman ohkas . Kui Lilkusel tekkisid tema igakuised uitmõtted , oli Foogt esimene , kes neid kuulma pidi . Aeg-ajalt tegi ta seda rõõmuga . 
" Kui meil õnnestuks seda apokalüptilist informatsiooni mõned aastad kinni hoida , siis annaks see ju Pesale ja Konservatooriumile ka tuhat aastat aega . Ja selle ajaga jõuab X-i saladuse kindlasti lahendada . " 
" Aga kui ei õnnestu ? " 
Matemaatik kehitas õlgu . " Siis pole meie tööl enam niikuinii mingit mõtet . Uskuda , et tuhande aasta pärast on poliitiline olukord Harta rikkumiseks samasugune kui praegu , on küllaltki lapsik . Kui need asteroidid tulevad tuhande aasta pärast uuesti , siis hakkavadki nad käima . Mäletad neid kraatreid Nathaniast lõunas ja Gujuki platool ? Väiksed kraatrid aga ometi leitakse Capaneusi pinnasest eelmiste ajastute välja surnud elu mälestusmärke . See planeet lihtsalt asub asteroidide perioodilisel teel ja sinna pole midagi parata . Kunagi toimus siin lihtsalt väike eelmäng ehk uvertüür , nüüd aga hakkavad tegelikud dramatis personae lavale jõudma . " 
" Ma tean . " 
" Loomulikult sa tead . Hartaga on lõpp . " 
Ükskõik , mida Terranooval ei otsustataks , on Hartaga lõpp , Zeman teadis seda . Sest kaua ei õnnestu neil " Vituse " ja Capaneusi obside ühistöös valminud prognoosi varjata . Hästi , nad hävitavad need esimesed asteroidid . Aga ilmaruum saadab oma haamrilööke edasi ja jääbki saatma . Mõnel planeedil lihtsalt on selline saatus . Ja igasugused Hartad seda ei mõjuta . Inimene ei pea , ei tohi saada Capaneusile kaitsvaks " Jumala käeks " — selline oli Harta koostamise ajal Konservatooriumi ainus ja püha tõde . Kõik edaspidine johtus sellest dogmast . Capaneusi inimestest võib saada kunagi inimkonna noorem vend . Aga ainult siis , kui loodusel lastakse tema kallal rahulikult tema enda äranägemist pidi tööd teha . Muid tehislikke variante pole tarvis . Kui loodus — see ilmaruumi ainus ja tõeline Jumal — on määranud Capaneusile kunagi jõuda sinna , kuhu viitab igasugune geoloogiline ja bioloogiline inimesele arusaadav teadvus , siis kunagi nad kohtuvad . Kunagi , kui aeg on küps . Ja ei kohtu mitte kui isand ja ori , mitte kui looja ja loodu , mitte kui paluja ja andja . Nad kohtuvad siis , kui Homo sapiens capaneaum on ilmutanud huvi , vältimatut huvi , mis tal peab tekkima , kui Mõistus hakkab otsima ilmaruumist seoseid ja oma olemasolu põhjust . Nad kohtuvad partneritena , võrdsete kaaslastena ja kuidagi teisiti nad kohtuda ei tohi . Aeg selleks saab — saaks või võinuks saada , mõtles Zeman — küpseks , siis kui Capaneusi esimeste linnade esimestes pühakodades on tuhaks põletatud esimesed teadlased , kes enda olemasolu ja ilmaruumi olemasolu põhjuseid ja mehhanisme otsides on läinud vastuollu tärkava religioossusega . Siis , kui astronoomia on muutunud teaduseks , mis rohkem tõstatab küsimusi , kui neid lahendab . Siis , kui Capaneusi esimesed ulmekirjanikud on kaante vahele vorminud unistuse leida kosmosest vennasmõistus . Ühesõnaga siis , kui neid oodatakse ... 
Aga Universumil paistavad olevat teised plaanid . Kosmos otsib oma tasakaalu ja leiab , et Capaneus , mille kallal elu loomisega ta kunagi nii kaua vaeva nägi , jääb teele ette ja tuleb pühkida olematusesse . 
" Selle Hartaga on lõpp , " ütles Lilkus . " On vaja uut . " 
" Missugust uut ? " 
" Sellist , mis sätestaks inimesele õiguse neid inimesi kaitsta . Sellist , mis teeks meist nende igavesed valvurid ja hooldajad . Kui meil õnnestuks nüüdne asteroidide rünnak tagasi tõrjuda , siis võib-olla järgmine seanss kunagi tuhande aasta pärast oleks palju lihtsam . Kes teaks , milline tehnika siis meie käsutuses on ? Võib-olla on see teostatav vaid ühe näpuliigutusega ? " 
" Sa tahad liiga palju . Meil pole selleks õigust ... " 
" Meil pole õigust täita oma kohust ? " ägestus Lilkus pisut . " Sa tahad öelda , et ainult sellepärast , et Capaneusi rass pole Maalt algust saanud , pole meil õigust endast nõrgemaid aidata ? Sest just niimoodi näen mina seda asja . Nad on samasugused inimesed kui meie , aga ainult teiselt planeedilt . Inimene on loodud maailma lihtsalt mitmest erinevast maailmast . " 
" Meil pole õigust muutuda nende jaoks kaitsvateks jumalateks . Tead seda vana kõnekäändu — kui sa päästad kellegi elu , oled sa tema eest kogu oma elu vastutav ? " 
" Ma sain nagu ennist aru , et sa pooldad asteroidide hävitamist , " oli teadlane nõutu . " Nüüd sa räägid , et meil pole selleks õigust . " 
" Ma olen päri , et praegune rünnak tuleks hävitada . Aga Azarjani avastused muudavad pisut pilti . Me peaksime endale nüüd võtma kohustuse kaitsta planeeti Capaneus igavesti ... " 
" Just nimelt ! " 
" Ja Capaneus jääks meile võlgu . Ja seda võlga ei suudaks nad kunagi tasuda , see oleks nende jaoks liiga palju . " 
" Aga keegi ei hakkaks nende käest seda võlga tagasi küsima ! " 
" Hakkab küll , Zev , hakkab küll . Kümne tuhande aasta pärast , kunagi siis maandub siin inimeste tähelaev ja sealt astub välja üks pika musta habemaga kapten , ütleme , et ta nimi on näiteks Lev Zilkus ja teatab : " Tere-terekest . Nüüd me siis olemegi siin . Ega te juhuslikult ei märganud eile taevas tugevat sähvatust ? No vot , teadke siis , et need olime meie , kes ühe asteroidi siin hävitasid . Me aitasime teid suurest sitast välja ja nüüd on teie kord ... " " 
" Igati normaalne vastastikune abistamine ja koostöö , muide , " torkas Lilkus muiates vahele . 
" Aga kas ka võrdsetel alustel ? Julgen kahelda . Inimkonnast ei tohi saada kapaneuslaste igavene lapsehoidja . " 
" Lapsehoidmine on igati sümpaatne ja inimlik tegevus . Ja väga vajalik tegevus — selle eesmärgiks on tagada tulevase ühiskonnaliikme valmisolek sellesse sulanduda ettevalmistatud olekus ning millise tegevuse käigus ühtlasi ka kindlustatakse lapse esmaste hügieeniliste ja füsioloogiliste vajaduste rahuldamine põhjusel , et ta pole ise nende täitmiseks objektiivsete asjaolude tõttu võimeline , " defineeris Lilkus kiiresti ja jätkas oma äkilisest ideest tiivustatuna . " Lapsehoidmine põhineb looduslikel vajadustel . Täpselt sama on praegu ka Capaneusiga . See planeet vajab lapsehoidjat , kes tema eest hoolitseks ja aitaks ... " 
" Ja kasvataks ? Tee nii , ära tee naa ... Nii ei tehta , see pole korralik ! Iga lapsehoidja kasvatab last oma ühiskonna väärtushinnangute järgi . Aga just seda ei tohi me Capaneusiga teha . Ta peab ise leidma tee . Ja kui ta kunagi vajab järelaitamistunde , siis küsigu ta seda ise , " vastas Zeman rahulikult . " Nad peavad ise aru saama , mida mõistusega pihta hakata , kuidas olla inimene . See on midagi sellist , mida me ei saa ega tohi neile õpetada . " 
" Kuidas olla inimene ? " osatas teadlane . " Inimese füsioloogia lähem uurimine näitab , et inimese ainsaks looduslikult argumenteeritud olemasolu põhjuseks on järglaste saamine . Muu pole oluline ! Ja mõistus on antud selleks , et järglastel oleks järglaste andmine hõlpsam . Selles ongi tsivilisatsiooni ja kogu teaduse arengu mõte — et sinu lastel oleks mugavam , ohutum , kergem , inimlikum järglasi saada . Loomulikult tuleb selleks nende elu paremaks muuta . Kõik , mida me iganes mingil loomingulisel ajendil teeme , on meie laste jaoks , Bent . Edasi kesta — alati ja igavesti — ongi kogu inimeseks olemise mõte ja kunst . Ja edasi kesta tingimustes , kus järglastel on parem elada , et järglasi saada . Kahjuks oleme me oma mõistust suutnud ekspluateerida viisil , mis võib järglaste olemasolu üldse lõpetada . Aga see on iseasi ... Me arendasime sõjatehnikat , et kaitsta mingi ühe inimsootsiumi õigust järglasi saada . Nüüdseks on see me meile andnud sellised relvad , et ... Ah , ma ei taha sellest rääkida . " 
" Hästi , aga milleks on siis filosoofia , kirjandus , kunst ? " 
" Aga loomulikult selleks , et lahti mõtestada maailma , kuhu meie järglased sünnivad ! Selleks et aru saada , kes ja kus me oleme , et seda maailma mõista . " 
" Ja kuidas haakub siia vajadus päästa Capaneusi maailm ? " uuris Zeman mõtlikult edasi . Talle tõesti meeldis kuulata Lilkuse uitmõtteid . Need aitasid tal mõnikord pageda Capaneusi hallist ja süngest elust . 
" Kõige otsesemalt . Lihtsalt ära vaata neid kui võõrplaneetlasi , kui võõrast rassi ! Nad on samasugused inimesed kui meie . Sest asi pole ju lõpuks ainult Maas . On üks ja ainus inimrass , mis lihtsalt võrsub mitmelt erinevalt planeedilt . Asteroidide hävitamisega me kaitseme nende ehk siis iseendi õigust saada järglasi . " 
Zeman ohkas . Mitte et ta poleks Lilkusega nõus olnud ... Aga selle ilusa jutuga pole praegu Konservatooriumis midagi pihta hakata . Sest lõppeks on ju Harta vaid teatavat laadi kaitsekilp , mille taha varjatakse poliitilist soovi säästa hiigelsummasid tõrjelaevastiku väljasaatmiseks . Vähemalt praegustes tingimustes on Harta seda . 
" Meile jääb igaveseks teadmine , et oleme nende elu päästnud , " ütles siis Foogt . " Ja seda on liiga palju . Nad ei hakka meid kunagi võrdsetena tunnustama . " 
" Siis me ei räägi neile ? " pakkus Lilkus . 
" Ja oleme salajumalad ? Seegi poleks aus . Igasugune lugupidamine , ka enesest , algab aususest . " 
" Hästi , poleks aus . Aga , kas see on aus , kui me käed rüppes istume ja pealt vaatame , kuidas vennasrass ilmaruumist pühitakse ? Kujuta ette , kui nad suudaksid praegu meiega sidet pidada , praegu meiega kontakteeruda ... Või ütleme nii tuhande aasta pärast suudaksid . Ja kui nad paluksid abi — meile sajavad kaela mõrtsukasteroidid , palun tulge meile appi , hävitage need kuradima kamakad , olge inimesed ! Siis me ju aitaksime neid , Foogt , on ju nii ? Ja kas sa tõesti arvad , et nad praegu ei paluks seda abi , kui ainult saaksid ? Ma arvan , et paluksid küll . " 
Estrada 45. Ardaman ; kell 07.08 
Sarvik on nii armas ! Tema okkaline kere ja luukollased odalised sarved on ju nii vahvad . Sarvik pole üldse kuri ega vastik ega tige elajas , ta lihtsalt on sarvik , ta on imetaja , tal on pojad , kelle eest ta hoolitseb . Ta on elusolend ja tal on õigus elus olla . 
Capaneus on imearmas päikseline planeet , neitsilik oma puutumatus ilus ja peibutav ürgsuses . Capaneus on maailma ilusaim maailm . 
Ja Dhaka on hea sõbranna ja kohusetundlik ohvitser . Ta pole sugugi kalk karjerist ega pugeja . Pealegi pole ta nii ilus kui mina . 
Kes oli öelnud , et kui hing laulab , siis mõistus vaikib ? Või oli see vastupidi ? Ah , pole tähtis ... 
Süstik sööstis pehmelt mööda kanalit alla , kõrvus undas ja vibreeris mõnusalt . 
" Kas sa tantsida oskad ? " küsis Estrada Zemanilt . " Mina tantsin väga hästi . Nii kahju , et Pesas ei saa tantsida , kas pole ? Kui me puhkusele saame , võiksime kuhugi tantsima minna . " 
Foogt noogutas . Nad istusid süstiku vastasseinadel ja olid kõidetud turvarihmadega istmete külge . Estrada pilk rippus Zemani malbel näol . Mees naeratas talle . 
" Kui sa tahad , võin ma sulle tantsida . Ma oskan peaaegu kõiki Kastiilia rahvatantse . Need meeldiksid sulle kindlasti . " 
" Muidugi . Mulle meeldiks vaadata , kuidas sa tantsid . " 
" Kas sa oled millegi pärast mures , Bent ? " 
Loomulikult oli Zeman millegi pärast mures . Ja Estrada ka teadis , mille pärast . Kui mitte tema maailm poleks praegu olnud helgemast helgem , oleks ka tema olnud mures . Tüdruk teadis , et Konservatoorium ei suuda kuidagi otsusele jõuda , mida nende asteroididega teha . Erinevad grupeeringud , erinevad parteid , õukonnapoliitika . Lõputud vaidlused Harta tõlgendamise üle . Ja Bent kiirustas . Kui asteroidid jäetakse hävitamata , on ju Capaneusil nii palju teha . Kõik programmid tuleb tööle panna kiirendatud rezhiimil . Nii palju on teha , nii palju jääks tegemata ... 
Meil on midagi olulist teha , Linne kallis , oli Zeman talle Pesas öelnud . Midagi sellist , mida ainult meie kaks teha saame . Ja kuidas talle olid need sõnad meeldinud — ainult meie kaks ! Mis see on , Bent , kas midagi seoses meie kadunutega ? Jah , on küll . 
Estrada teadis , et Zemanil on plaan . Ja teda ei huvitanudki eriti , milles see seisnes . Tähtis oli ainult see , et tema sai Foogti abistada , et nad nüüd kahekesi laskusid T-punkti ja on ainsad inimesed seal all . 
Oli ta tõesti nii tundlik ja pani tähele asju , mida teised ei pannud ? Või oli see sellepärast , et teda usaldas Foogt rohkem kui ülejäänud Vaatlejaid ? Või tahtis Zeman lihtsalt temaga koos olla ? 
Nad võtsid kaasa tugevad seiretablood , laserpüstolid , peaaegu kogu Vaatleja tavavarustuse , lisaks oli Zemanil mingi hermeetiline kohver , mille sisust polnud Estradal aimu . Mida me tegema hakkame , Bent ? Me lahendame need kuradima mõistatused ja Foogti hääl oli kõlanud isegi pisut vihaselt ! Ta ei olnud palju rääkinud , kuid Estrada sai aru , et Zeman on tegemas mingit suuremat eneseületust . Midagi on mehe sees murdunud või murdumas ja tema — Estrada — saab Foogtile siin toeks olla . Estrada ei teadnud , kuidas Foogt oli nende reisi registreerinud , ta teadis vaid , et teoksil on midagi erakorralist . Foogt ise on Vaatlejaga alla laskunud . 
Ja terve öö oli Estrada üksinda Foogti kabinet-kodus kuumalt linade vahel vähernud , oodanud lükandukse pea hääletut avanemist . Aga Zeman veetis öö Azarjani nõiaköögis ekraanide taga . Hommikul , enne teeleasumist oli ta suudlusega Estrada äratanud , talle klaasi piima voodisse toonud ( ikka seda juhtkonna oma , kõrge rasvasisaldusega , otse Terranoovalt ) ja mingite paberitega lehvitanud . 
" Mul on nüüd mingi ülevaade , Linne , " oli Foogt oma unisele armukesele öelnud . " Sinu paigaldatud kaamerast oli palju abi . Kokku lahkus VI-B-st kakskümmned üks naist . Nad läksid päevaste vahedega ja alati kolmestes gruppides . Need , kelle sarvik lõhki rebis , olid esimesed tagasipöördujad . Jäi veel kaheksateist . Neist on kolm veel tulemata . Kui me kohe lähme , siis jõuame . " 
" Kuhu jõuame , Bent ? " 
" Tööle . " 
Süstik peatus , nad astusid sellest välja , saatsid tagasi ( julgeolek ! ) ja hakkasid tööle . 
" Nad veedavad mägedes , sest umbes seal usun neid käivat , kaks päeva . Kõik kolmesed grupid kulutavad meile veel tundmatusse punkti jõudmiseks ühe päevateekonna , tagasitulekuks samuti ühe ja veedavad kohapeal ühe päeva . Naasjad on kõik küllaltki räsitud , väsinud ja kulunud olemisega . Sinu kaamera poolt edastatavast pildist on näha , et nad on palju roninud ja seda meie koopanaised harilikult ei tee . Sinu kirjeldus sellest , kuidas sarvik neid hakkis , oli väga hea . Naised olid liiga vaevatud , et sarvikule vastu hakata . Liiga kurnatud ... Millest , on küsimus ? Mis ajab neid Mõõkkaljudele ronima ? " 
" Aga mis ajab sind nende jälgi otsima ? " 
Estrada nägi , kuidas Zeman äkitselt seisatas , ümber pööras ja talle mõtlikult otsa vaatas . Kui ilusad silmad tal on ! 
" Tead , võibolla on need minu lapsed . Tegelikult kõike , mida me teeme , teeme me oma järglaste huvides . " 
Estrada astus Foogtile lähemale , võttis ta käest kinni . 
" Sa tahad minuga lapsi saada ? " 
" Me kõik tahame ja peame lapsi saama . Inimese eksistentsil pole muud mõtet . Aga meie lastest me jõuame veel rääkida . " 
Nad seisid keset Capaneusi ürgmetsa , mis alles hiljuti oli Estradale tundunud nii kõleda ja eemaletõukavana . Täna aga siras kohalik päike nii kirglikult eredalt , tüdruk nägi enda ümber ainult elu ja tärkamist , nägi looduse soovi olla ilus ja vajalik . Foogt seadis oma aparatuuri üles , uuris siis tähelepanelikult oma seiretablood , silmanurgast nägi Estrada , et mees keskendus tema poolt paigaldatud kaamera pildile . 
" Kui minu arvestused on õiged , siis peaksid viimased naised siit varsti tagasi minema . Me oleme praegu nende eeldataval marsruudil . " 
" Mida me teeme ? " Kui hea on seda kelleltki küsida ! Kui hea ja julgustav on , kui on keegi , kellelt alati küsida , mida teha ! 
" Me ootame . " 
Ja nad ootasid . Seiretablool vilksatasid aegajalt Capaneusi kummalise fauna esindajad . Vaatlejad olid end neutraliseerinud preventiivse odooriga , nad ei lõhnanud ja ükski grimoon ega dinolüüp nende vastu huvi ei tundnud . Ninasõõrmeisse paigaldatud imeväiksed filtrid vältisid odoori nende endi jaoks . Nad kükitasid suurte sõnajalgade varju , hoidudes neid vigastamast ja Estrada tundis end jälle nii äralõigatuna kõigest ümbritsevast . 
" Linne ! " 
" Mis on , kallis ? " 
" Tegelikult me varitseme . Ma olen lõksu üles seadnud . " 
" Lõksu ? " 
" Jah . Öösel , kui sa magasid , kasutasin ma himaajasid ... kraanasid , noh . " 
" Neid dillonkraanasid ? " 
" Neidsamu . " 
Dillonkraanadega ehitati Pesast kunagi Transpordipunkt , ehitati kanal süstikule läbi Mõõkkaljude graniidi . Need robotkraanad töötasid nagu ka Capaneusil mittekasutatavad ning rangelt keelatud heljukid reaktiivsetel õhkpatjadel . Tegelikult olid nad lendavad robotid , mis tassisid asju , kuid olid võimelised ka ehitus- ja korrastustöödeks . Millegipärast nimetas Zeman neid mõnikord himaajadeks ja Estradal polnud õrna aimugi , kust Foogt on sellise sõna võtnud . Aga mingi tabamatu külm ja kalk noot oli Zemani hääles . 
" Kraanasid saab Pesast juhtida , neid saab ülesandele välja saata ... " 
" Aga ainult Foogti eriloal ? " 
" Ja ma andsin endale sellise loa . Olukord nõudis seda . On ilmnenud teatud asjaolud , mis tingisid sellise vajaduse . Ma lasin neil üht-teist ümber tõsta . " 
" Ümber tõsta ? ! Aga me ju ei tohi ... " 
" Mina tohin ! Me tegutseme praegu direktiivi Cap45B/87 alusel . " 
" Ma ei tea sellist dirtektiivi ! " 
Loomulikult ta ei teadnud ! See on ju salajane dirktiiv . Sest räägib ta Foogti erivolitustest . Ja nüüd Foogt seletaski tüdrukule nende erivolituste sisu . Ettenägematute asjaolude puhul on Foogtil selle direktiivi alusel õigus tegutseda sisuliselt ilma igasuguste reegliteta . Ta võib teha kõike , kui ainult suudab leida kompromissi oma vande ja kohustustega mittesekkumist silmas pidades . Kuid loomulikult peab Foogt oma teotsemistest hiljem aru andma ja selle juures on tal tunnistajat vaja . Foogt võib erivolitustega tegutseda ainult siis , kui on keegi , kes tema sõnu hiljem kinnitab . Keegi , kes on temaga kaasas , näeb , kuuleb ja teab kõike , mida Foogt teeb . Keegi nagu Estrada , keda Zeman pea ainsana Pesast täielikult usaldab . 
Estrada ohkas ja silus käega läbi juuste . " Ja mida me siis varitseme ? " küsis ta siis õrnal häälel . 
" Neid naisi , Linne . Nad tulevad varsti , aga ... " 
" Aga ? " 
" Kas sa usaldad mind ? " Zeman tuli Estradale väga lähedale , võttis ta näo käte vahele ja peaaegu hingas oma küsimuse talle silmadesse . 
" Ma armastan sind ! " sositas Estrada vaevu huuli liigutades ja sulges silmad , sest tundis jälle seda magusat peapööritust , mis juba kaua oli teda vallanud , kui Zeman talle nii lähedale juhtus . 
" Sa pead mind usaldama ka , " ütles Zeman ja puudutas sõrmega õrnalt tüdruku ninaotsa . " Ma olen korraldanud nii , et nad ei jõua kunagi koopasse tagasi . " 
Estrada avas silmad . Ta ei mõistnud . 
" See pole päriselt mittesekkumise rikkumine , sest ma arvan , et ... " 
Aparatuur hakkas piiksuma ja seda oli kuulda ainult mehe ja naise kuulareis . Midagi , mille peale olid andurid seadistatud , hakkas lähedale jõudma . Zeman hüppas püsti ja viskus seiretabloo taha . 
" Ruttu ! " hüüatas ta samaaegselt häält alla surudes . " Võta kõik seljast ära ! " 
" Bent ! " 
" Varustus , ma mõtlen . Kogu elektroonika , me peame ennast Pesast ära lõikama , midagi ei tohi lainepikkusi segada . " 
Estrada toimis nii , nagu Zeman ütles . Hetke pärast oli ta lihtsalt üks inimene metsas . Inimene , kel polnud relvi , sidepidamisvahendeid ega hügieeniisolatsiooni . Millegipärast tundis ta ennast kuidagi loomulikumana , ühte sulavana ümbrusega , inimesena . Ja ta jõudis veel imestadagi , et kaitsetus ja reeglite rikkumine ei pannud teda hirmu tundma . Sest ta tõesti usaldas Bent vris Zemanit . 
Ka Foogt oli ennast varustusest vabastanud ja Estrada taipas , et tegelikult panid nad end Pesas riidesse ainult sellepärast , et mitte üleliigseid küsimusi tekitada . Ilma varustuseta ei tohi Capaneusile laskuda . Või siis tohib ainult nende Foogti erivolitustega . Bent mõtleb ka kõigele ... Aga miks see mõte teda häiris ? 
" Me ei tohiks seda seljast võtta ja välja lülitada , " sositas Estrada arglikult . 
" Me viime läbi eksperimenti.Vaatlusandmete põhjal oli Foogtil tekkinud kahtlus , kas mitte liiga palju võõrast tehnikat ei mõjuta Capaneusi asukate käitumist , sest oma eelmisel retkel oli Vaatleja Estrada täheldanud sideseansside ajal sarviku seletamatut käitumist . Olid ju , eks ? " 
" Kui sa seda ütled , " ta kõhkles pisut . 
" Või tahad sa vaimudest raporteerida ? " Zeman naeratas ja vaatas julgustavalt Estradale otsa . 
" Eksperiment ? " 
" Erivolitusi kasutades laskusid Vaatleja Estrada ja Foogt alla , neutraliseerisid end preventiivse odooriga ja jälgisid lühikese ajavahemiku jooksul toimuvat . Igasuguseid kontakte välditi , niipalju kui see oli võimalik ... Ära muretse , ma formuleerin kogu asja neile parasjagu segasesse ja ametlikku keelde . " 
Siis tulid hääled . Foogt kükitas endiselt oma seiretabloo ees , mida ta ainsana oma aparatuurist polnud välja lülitanud . Silmanurgast nägi Estrada tuttavaid pilte , tablool toimuv leidis aset üsna lähedal . Vilksatas mingi vari . Sarviku vari . 
Dhaka 45. Ardaman ; kell 11.08 
Azarjan seisis Operatiivkeskuse lävel ja tema näoilme näitas , et ta kas ei saanud või ei tahtnud aru saada , mida talle vastati . 
" Foogt on Estradaga all , " kordas Dhaka ükskõikselt . " Läksid varavalges . Aga nad on ühenduse välja lülitanud . Noorpaari asi . " 
Tal oli seda insenerile valus öelda , aga midagi polnud teha . Azarjan oli Estradasse armunud . Kõik Pesas teadsid seda . Aga vist Azarjan ainsana ei teadnud , et lootusetult armunud . 
" Aga mul on Foogti vaja , " pomises Azarjan meeleheites . " Ta ei tohi sidet välja lülitada . " 
" Foogt tohib kõike . " 
" Miks ? Miks ta alla läks ? " 
" Ma ei tea . " 
Azarjan astus üle läve , uks sulgus vaikse undamisega . Insener istus toolile ja sättis ennast ebamugavusi trotsides rätsepaistesse ja toetas pea käte vahele . 
" Ta ütles mulle öösel , et täna me lahendame selle kuradi mõistatuse . Terve öö nõidusime peilingu kallal . Ja ta arvas , et nõidusime välja . " 
" Misasja ? " 
" Foogt lasi mul kogu seiresüsteemi suunata ühte punkti Capaneusi pinnal . Ütles isegi kellaajaliselt , millal sealt midagi tulema peaks . " 
Dhaka päris teraselt : " Kas see on see teie tundmatu transmissioon , mida püüate ? " 
" Mitte päris . Seda olematult laienpikkuselt vaheltlõigatud signaali olen ma nüüd ka hiljem kinni püüdnud , aga aru sellest pole saanud . Foogt aga lasi mul aparatuuri nii sättida , et see haaraks ühe Capaneusi pinnalt tuleva energiavoo . Ma ei tea täpselt , mida ta sealt jahib , aga sain aru , et on väga oluline . Nüüd on ta aga ise läinud ... Ja mul on teda vaja ! " 
" Juhtus midagi ? " Dhaka pilgutas kiiresti oma musti ripsmeid ja seiras kaastundlikul pilgul inseneri . Oli näha , et ta polnud öö läbi maganud , mees oli kurnatud ja väsinud , lisaks oli ta ka viimse piirini ärevil ja pingul . Midagi pidi olema juhtunud . 
" Miks sul teda vaja on ? " 
" Asteroidid ! Seal üleval juhtub midagi enneolematut ! " 
" Kosmoses ? " 
" Kus mujal ? " 
" Nad lülitasid side välja täpselt kolmteist minutit tagasi . Ilmselt juhtub seal allgi midagi enneolematut . " 
Dhaka ei hoolinud , kas tema sõnad tegid Azarjanile haiget või mitte . Ta oli ammu üle kasvanud Pesa läppunud erootilistest mängudest . Juba kuid oli ta täiesti kiretult jälginud tolle noore naiivse plika — Estrada — armumist Foogti ja Azarjani lootusetut kiimlemist . Tema ise oli Capaneusile tulnud karjääri tegama , mitte osalema sumbunud süsteemi kiredemöllus . Äralõigatuna loomulikust elukeskkonnast muutub inimene haiglaselt tundlikuks igasuguse seksuaalse ärrituse suhtes . Kuid mitte tema — Cirnetta Dhaka ! Vaid üks kulukas ja salajane operatsioon Terranooval ja lähima viie aasta jooksul on ta vaid väliselt naisterahvas . Töö kaugplaneetidel nõuab seda , et suguorganid teeksid läbi väikese kuuri ... Ta ei mäletagi enam , mis tunne see on . Tunne tahta teist keha . Ja Dhaka ei mõistnud , miks pole Konservatoorium teinud väljalülitamisoperatsiooni ( nagu ta seda kirurgilist sekkumist inimese ihadesse nimetas ) , kogu Pesa meeskonnale kohustuslikuks . Nii palju asjatut sebimist ja edvistamist jääks ära , nii palju kasulikku aega tuleks juurde . Tal on siin töö ja teda ei huvita mehed . Ega naisedki enam . Sisimas enda üle ülbelt muiates , mõtles Dhaka , et oleks ta Capaneusil endine , oleksid nad Azarjaniga võistlejad . Ja oleksid ka Foogtiga ... Linne on põrgulikult ilus tüdruk . Aga see on juba hoopis teine lugu . 
" Miks nad ühes läksid ? " pomises Azarjan . " Foogt ei käi ju tavaliselt all . " 
" Ma ju ütlesin juba , et ilmselt toimub midagi enneolematut . Kõik ekspeditsioonid olid samuti kiiremas korras tagasi kutsutud . " 
" On nad tagasi ? " 
" Kõik viisteist inimest . Õnnelikult Pesas tagasi . " 
" Miks kõik ei võiks olla nagu tavaliselt ? " 
" Sest tavalised ajad on möödas ? " pakkus Dhaka irvitades . Sest tavalised ajad Pesas olid möödas . Ja mitte ainult asteroidide pärast . Dhaka nägi seda viimased päevad pidevalt Zemani silmadest , kuulis tema toonist . Ja vahest ta arvas , et tunneb seda muudatust Foogtis ainult tänu seksuaalse tundlikkuse puudumisele , sest nüüd valdavad tema instinktid kõike seda , millest ta varem ilma oli . Dhaka nägi ja kuulis kõike ilma segava foonita ; ta ei haistnud enam meestes ega naistes midagi külgetõmbavat ; teda ümbritsev atmosfäär oli vaba ihalistest lisanditest . Nüüd ta nägi , tundis ja teadis . Kõik tema ümber sai selgemaks ja arusaadavamaks . Kuid see oli aega võtnud . Jah , ta oleks võinud magada kellega tahes , füsioloogiliselt polnud mingeid piiranguid . Tema keha oli ikka samamoodi valmis . Kuid ainult tehniliselt , sest see ihu ei ihaldanud enam lähedust teiste ihudega , vaid soodustas ainult aju teotsemisi ja püüdlusi , oli allutanud ennast täiesti vaimsete vajaduste rahuldamisele . Tema ihu sõi , puhkas , treenis ennast , oli terve ja lasi ajul end juhtida , et teda valdav inimene saaks Suureks ja Tähtsaks . 
" Kas ei ole mingit võimalust Foogtile teadet saata ? " 
Dhaka mõtles pisut . " Ma arvan , et side on maas sellepärast , et ta ei taha , et keegi energeetikat üleliia ekspluateeriks . Tead ju tema poliitikat lausside kahjulikkusest ja iga planeedi omast hingest , mida meie kommunikatsioonivahendid võivad häirida ? " 
" Need on teoreetiliselt huvitavad mõtted , " soostus Azarjan käega laubalt higi pühkides . " Aga keegi pole neid kunagi tõestanud . " 
" Tõestatakse teoreeme , mõtteid põhjendatakse . " 
" Mul on Foogti vaja ja ruttu ! " Azarjani hääl muutus juba peaaegu kiunumiseks . Kui lapsik ta on , mõtles Dhaka . Ilma oma arvutiteta on ta nii abitu . 
" On olemas direktiiv Cap90/a , " kuulis Dhaka ennast ütlevat . " Kui sul on midagi edasilükkamatut ja Foogti pole võimalik saada sideseansile , võib Asefoogt , see tähendab opertiivkeskuses valvet pidav Asefoogt , kedagi volitada Foogtiga füüsilist kontakti looma . On sul midagi edasilükkamatut ? " Aga ise mõtles ta sellele " öisele nõidumisele " . Talle meenus mingi failikatke , mis kuvarinurgast oli ennist läbi jooksunud . Midagi , mis teda pisut rahutuks oli teinud . Sest see teatas talle , et toimumas oli midagi , mida ta ei teadnud . Hüsteeria äärel vaakuv Azarjan oli hea võimalus selle teadasaamiseks . 
" Mida põrgut , või edasilükkamatut ? ! ... " Vitus " on pime ja kurt ! Kui Konservatooriumis otsustatakse tõrjelaevastik teele saata , tuleb sellest suurim raharaiskamine peale Excelsuse ülesostmist . Meil on signaal 'Robinson1' , Cirnetta ! Kas sa kujutad ette ? " 
Ta kujutas ette . Ja tahtis olla see , kes sellest Foogtile teada annab . Robinson1 , mõelda vaid ! 
" Cap90/a läheb kohe käiku . Foogt leitakse üles . " 
" Me ei tea ju , kus nad on ? " hädaldas Azarjan edasi . 
" Nad ei saa olla kaugel kohast , kus nad side välja lülitasid . " Muidugi ! Nüüd tuli talle meelde . Kodeeritud käsklused dillonite komandodraivis . Foogti poolt kodeeritud . Erivolitused ja salajane direktiiv . 
" Keda me volitame ? " 
" Keda mina volitan , tahtsid sa öelda . Ma volitan iseennast . Mine tagasi oma arvutite juurde , kui seal kosmoses on midagi olulist toimumas . Täida Foogti korraldusi ! Siin võtab Lukovitš juhtimise üle , ta on seda ammu igatsenud . Mida ma Zemanile ütlen ? " 
" Tulgu siia , tulgu ruttu siia ! Ta peab seda nägema ja minul pole õigust Konservatooriumile raporteerida . Ma ei saaks ühendustki ... Robinson1 ! " 
Robinson1 ! 
Süstikus sulges Dhaka silmad ja katsus viimaste päevade sündmustes selgusele jõuda . Midagi oli toimumas , midagi oli muutunud ja selle kõige põhjuseks ei saanud olla ainult asteroidid . Zeman ja Estrada ? Nad magavad koos . Hästi ja mis siis sellest ? Lõppeks on nad siin ju kõik vaesed ihalised olendid . Estrada peab oma romaani saladuseks , ise aga õilmitseb ja särab nagu esimest lendu tegev mägikondoret . Zeman on targem ja kavalam , tal on alati mitu mõtet rohkem , kui keegi aimatagi oskab , Foogt ei räägi küll oma suhtest noore Vaatlejaga , kuid ei salatse ega varja seda suuresti . Ja mis siin varjata ongi ? Piisab vaid Estrada nägemisest . Kuigi Dhaka ise ei tunne enam iha , ta tunneb selle ära . Ta mõistab Estrada kirgi , need on nii läbinähtavad ja naiivsed , nii pimedad . Aga Zeman ? Foogt ei tee kunagi midagi sellist , mida poleks vaja teha . Ta ei maga sekunditki rohkem kui füüsiliseks taastumiseks tarvis ja ta ei maga kellegagi , kellega pole tarvis . Ta vajab Estradat . Aga ei vaja mitte nagu neid materialiseeritud viirastusi , keda tappes ta oma kiima rahuldab . 
Öösel oli Zeman dillonkraanadega midagi teinud . Kõik käsklused olid Foogti erivolitustega blokeeritud ja ta oli Estrada kaasa võtnud . 
Mitte ükski kaamera ei edastnud VI-B lähedast pilti , kogu ühendus oli maas . Ja ka Dhaka ei saa oma seiretablood ega ühendpaneeli sisse lülitada , sest ta ei tohi teada 45-märgilist Foogti eriparooli , millega lausside oli ajutiselt tapetud . Ei tohi teada ega kasutada . Mis sest , et tõenäoliselt oli see 'ucaucaucaucaucaucaucaucaucaucaucaucaucaucaUCA' . 
Estrada on Zemani kindlustus erivolituste põhjendamiseks , tema tunnistaja . Kui tuleb uurimine , siis istub see Kastiilia kaunitar Foogti kõrval ja kinnitab tema sõnu , aitab põhjendada ... Ojaa , ja kuidas veel aitab ... Kinnitab iga silpi , ise vaevalt millestki aru saades . 
Ise vaevalt midagi mõistes . 
Estrada 45. Ardaman ; kell 11.43 
Nad olid kaks poolalasti inimest suurte sõnajalgade varjus , keda ümbritsevast eraldas vaid kaitsev odoor , neid ei saanud haista , aga ikkagi olid nad haavatavad ja see tunne oli erutav ja põnev ühtaegu . 
Nende ees lebasid kõik sidepidamisvahendid , kaitseturvised ja relvad . Kõik need kasutasid mingeid välju , mis imesid energiat kas otse või läbi akumulaatorite Pesa aatomigeneraatorist ja kõik need on praegu tabud , välja lülitatud , surnud . Enam ei tohi midagi häirida Capaneusi loomulikku mõtlemist , nii oli Bent öelnud . 
Foogti jalge ees oli ka see saladuslik kohvrike , mille ta nüüd avas . Estrada jälgis imestunud pilgul , kuidas Zeman vilunud liigutusetga puust ja metallist osasid üksteise külge monteeris . 
" Mis see on , Bent ? " 
" Amb . " Tasase klõksatuse saatel asetus mingi käepideme sarnane osa soonelise pära külge . Zemani sõrmed tegutsesid peaaegu ilma silmadeta , mis teraselt seiretablood jälgisid . Hääled olid üha lähemal . 
" Mis on amb ? " Estradale meeldis vaadata , kuidas osadest moodustus mehe sitkete käte all tervik . Nendes liigutustes ja valmivas mõistatuslikus riistas oli mingi seletamatu harmoonia . Iga detail asetus tabamatult targa liigutusega omale kohale , kostsid vaiksed plõksud . Riista harmoonia sulas ühte Capaneusi metsiku iluga . Estrada kujutas meeltes ette Zemani tugevaid käsi oma kehal . 
" See on relv . Parim relv enne lollakaid tulirelvi . Täpne , hääletu ja surmav . Mehaanika ja geomeetria tippsaavutus . " 
" Ja sa oskad seda käsitseda ? " 
Zeman muigas . " Jah , oskan küll . See pole mõni automaatne laser , ta nõuab , et teda armastataks ja temaga tegeldaks . " 
" Kust sa seda õppisid ? " Aga sel polnudki mingit tähtsust . Estrada teadis Foogti kiindumust vanade võitluskunstide vastu , teadis tema põlgust masinate ja tehnika vastu . 
" Pole oluline . See on väga vana relv , Linne , üle neljasaja aasta vana . Üldiselt käib selle juurde ka üks loits , aga ma arvan , et täna tuleme ilma toime . Sellele ammule on pühendatud mitu poeemi , sest ta on tapnud väga palju inimesi . " 
Tapnud ? Keda oleks meil vaja täna ja siin tappa , mõtles Estrada , kuid vastuse asemel kuulis ta metsast liginevaid hääli . Ühte neist tundis ta väga hästi — hirnatuse ja rögisemise vahepealne kurjakuulutav häälitsus oli tal selgesti meeles . Liiga selgelt , et nüüd mitte Foogti õlast kahmata ja allasurutud häälel hüüatada : 
" Bent , see on sarvik ! " 
" Väga hea . Ma ootasin teda . Ta on täpselt seal , kus pidigi olema . " Kiiresti kontrollis Zeman veel seiretablood , enne kui viimase välja lülitas . Nüüd olid nad ainult oma eneste kõrvade ja silmadega . Nojah , ja Zemani ammuga ka . 
" Pikali , " käsutas mees ja rabas Estrada käega enda kõrvale lehtede vahele . Kiiresti tõmbas ta tüdruku pea endale lähedale ja sositas : 
" Linne , ma usaldan sind ja ma tahan , et sina mind ka usaldaks . Meil on vähe aega . Kohe jõuavad sinna lagendikule need naised , need viimased kolm tagasitulijat . Öösel tõstsin ma himaajadega nende eelmiste laipade , keda sarvik hekseldas , kehaosasid pisut ümber . Tõttöelda jäi materjalist veidi puudu ja ma pidin neid veelgi tükeldama . Paigutasin nad nii , et koopaelanikud arvaksid , et naised jõudsid peaaegu tagasi , enne kui sarvik neid ründas . Kindluse mõttes lasin koidikul koopa juures ka sarviku hääli . Nad arvavad nüüd , et sarvik on nende koopa sihikule võtnud , nad kardavad . Hommikul hakati jahti organiseerima . Sinu odoorlaengust pole see sarvik aga seiretabloo järgi ikka veel päriselt toibunud ja jõlgub koopa ja raja läheduses . Jaht algas tund aega tagasi , nad ajavad sarvikut just nende naasejate peale , sättisin laibatükid just nii . " 
Mingi suurem loom tuhises nende kõrvalt mööda , haistmata peitunud inimeste lõhna . Ilmselt oli see rabahunt . 
" Bent , aga mittesekkumine ? " 
Zeman pigistas tugevalt Estrada kätt . " Kogu see planeet lendab niikuinii kuradile ja meil pole aega enam antropoloogia magistrikraadidega jännata . Laibatükkide ümberseadmisest ei tea mitte keegi , sest himaajade tööandmed on blokeeritud . Sarvik ise või kes tahes võis jäänuseid mööda metsa pillutada . Pealegi ei hakata seda kontrollima . Sinu eksimus laengu seadistamisel on siin määrava tähtsusega , aga ka sellest ei saa keegi kunagi teada . Ma olen selle juba unustanud , kuigi oleksin pidanud raporteerima . Mul on tarvis , et sa kinnitaksid , et me olime eksperimentaalsetel kaalutlustel lausside ja kaitseülikonnad välja lülitanud , kui sattusime ootamatult jahi ja naasvate naiste vahele . Ja edasi tegutsesime vastavalt olukorrale . Sarvik oli tarvis eemal hoida . " 
" Miks , Bent , milleks see kõik ? " Foogti käsi pigistas tugevamalt Estrada oma . Ta ei saanud tunda mehe juuste lõhna , aga ta meenutas selle oma ninasõõrmeisse ja pidas seda ainsaks kaitseks hirmu eest , mis külma hingusena end üle väriseva ihu laotas . Estradal oli külm ja ta tahtis pissile . 
" Need sinu helerohelised vaimud . Meil on praegu ainus võimalus neid veelkord näha ja püüda . Azarjani kõige võimsamad arvutid peilivad neid praegu . Nad võivad olla küll nähtamatud harilikule kaamerale , aga nüüd nad ei pääse ! Rohkem võimalusi enam ei tule . Mitte iialgi . " 
" Kas ma võin hügieenikotti kasutada ? " 
" Rooma parem põõsa taha , aga kähku , nad on peaaegu siin ! " 
Kuid Estrada ei jõudnud põõsa taha , sest sarviku võigas häälitsus kostis juba liiga lähedalt . Ja lähedal olid ka jälitajate karjed , kisa ja trampimine . Zeman õngitses kohvrikesest metalse kasseti , millest turritasid nooleotsad , seadis selle ammu rauale ning tõmbas vinnastusmehhanismi pingule . Kuidagi ei paistnud need nooled just surmarelvadena , selleks olid nad liialt lühikesed ja tömbi otsaga . Kuid ikkagi hoomas Estrada relvast õhkuvat harmooniat ja ohtu . Relva külge oli kinnitatud optiline sihik . Zeman võttis veel kohvri küljetaskust raamitud klaasid , mille ta siis elastse paelaga kukla taha kinnitas , nii et klaasid katsid silmi . Estrada teadis , et seda asjandust nimetati prillideks , kuid ta ei suutnud meenutada , milleks täpselt neid kasutati . Kuid ta mõistis , et nüüd pidi Zeman sihtima ja olema väga täpne , kui tahtis puude vahelt röhatavale sarvikule pihta saada . Kuid ta ei saanud aru , milleks oli vaja põgenevat looma tappa . 
Zeman tõusis kükakile , tõstis ammu õlale , seda kõverdatud käsivarrega põlvelt toetades . Siis mees kivistus sekundeiks täiesti liikumatusse asendisse . Ta isegi ei hinganud , kuid Estrada oli kindel , et just nüüd luges mees mõttes oma loitsu . Midagi tinises , klõpsatas ja Estrada tajus näos äkilist õhupuhangut . Hetke pärast kostis võsa vahelt kiunatus . Kiunatus ! Kes oleks võinud arvata , et see sarviline koletis võib sellist häält teha ! 
" Kas mööda ? " sositas Estrada . 
" Ei , ta sai tabamuse tagajäsemesse . Ma suunan teda . " 
" Suunad ? " 
" Ega's ma teda praegu tappa ei taha . " Kassetist kostis taas klõpsatus , Zeman vinnastas uue noole . " Teda on vaja pisut meie naiste poole ajada ja teda veelgi hirmutada , " ütles Zeman vaikselt , prillide taga silmi kissitades ja iga sõna vahele pika pausi jättes , nagu teeb millelegi keskenduv inimene . Uus tinin ja vuhin , uus kiunatus , Estrada ei näinud sarvikut puude vahel , kuid teadis ja kuulis , et loom on lähedal . Kuidas ta suutis küll puude vahelt lasta ? 
" Aga nooled , Bent ? Need ei tohiks ju siia jääda . " 
Järjekordne nool läks teele . Mees keeras end ja vaatas Estradale teravalt otsa . 
" Lõpeta ükskord see pärimine , sa segad mind . Mine kuse ja ole ükskord vait ! " 
Estrada kahvatas , välgunooled lõid tema teadvusesse lõõmava valulöögi . Zemani kuju hägustus ta silme ees , kurku tõusis soolane klomp , kuskil nina ja silmade vahel hakkas äkitselt tervalt pitsitama . Ta oli uskunud , et on unustanud , kuidas nutta , sest viimane kord oli ta seda teinud siis , kui kuulis Berkovski Xamnahthu surmast . Ta pööras pea ja nuuksatas . 
Aga Foogt ei reageerinud , sest seadis uut kassetti vinnale . Kassetti , millest turritavad nooleotsad olid palju teravamad . 
Dhaka 45. Ardaman ; kell 12.15 
Tal oli akumulaatoriga laserpüstol , kaitseturvis ja hügieeniisolatsioon , mis ainsana kogu varustusest töötasid . Viimast kasutas Dhaka süstikus ja jättiski selle sinna . Kaitseturvisest ei pidanud suuremat abi olema , kuid laserpüstoli jättis ta igas juhuks alles . Asefoogtil on siiski mõned omad privileegid ja mitte kõiki neist ei saa Foogt blokeerida . Kuid võimalus püstoli kasutamiseks oli niigi minimaalne . Seiretablood tal ei olnud , kuid naine lootis oma instinktidele , olid need ju viimaste aastate jooksul aina teravamaks muutunud . Ta saab hakkama . 
Ülesanne number üks , kinnitas Dhaka endale , on leida Foogt ja teatada talle , et ta peab viivitamatult Pesasse laekuma , kuna Azarjanil on signaal 'Robinson1' . 
Ülesanne number kaks on selgitada välja , mis mängu Foogt Capaneusil mängib ja kas siit kuskilt ei paista mittesekkumise rikkumist . 
Poole tunni pärast oli ta võsastunud välul , kust viimast korda oli Zeman ja Estrada peiling kinni püütud . Vaatlejaoskused polnud Dhakas taandunud , ta suutis endiselt hääletult liikuda , ürglooduses orienteeruda , olla hääletu ja nähtamatu nagu jahti pidav kikiimora . 
Siis kuulis ta hääli ja tardus . Hääled kuulusid otseselt koopainimestele — artikuleerimata kisa , hõiked , möirgamine . Sekka kostus jooksumüdinat ja ragisevate oksade praksatusi . 
Dhaka heitis end kiiresti pikali ja kuulatas terasemalt . Aga midagi oli valesti . Mitte hääled ei lähenenud temale , vaid tema ise oli äkitselt sattunud häälte keskele . Oli jahikära , kuid mitte jahinaised . Häälte tekitajad oleksid pidanud olema siinsamas , tema ümber , taga ja ees . Heli oli , aga pilti mitte ... Ta kergitas pead ja silmitses terasemalt ümbrust . Igal helil peab olema tekitaja ja iga heli võib olla esmane või taasesitatav . Kullipilk puulatvadesse andis talle vastuse . Ja Zeman oli öösel kasutanud dilloneid . 
Dhaka tõusis ja liikus ettevaatlikumalt edasi . Tasapisi hakkas ta kõrv eristama uusi hääli . Ja midagi oli neist teistsugust . Nad olid ehedamad . 
Kui ta veel ühe puhmastiku vargsi silme eest kõrvale lükkas , ta nägi . Ja tahtis samas , et ta poleks seal olnud , et Foogti rahulik hääl vastaks talle kuularites , nagu alati oli seda teinud . Sest tegelikult polnud ta jahtiv kikiimora , oli vaid pelgalt laserpüstoliga varustatud naisterahvas vaevalt paar sammu eemal kohast , kus sarvik raevuses vihahoos oma ohvreid tükeldas . 
Aga püstoli kaba hakkas talle ikka alluvalt ja kuuletuvalt pihku . 
Bent vris Zeman 45. Ardaman ; kell 12.24 
Jahiseltskond oli maha jäänud ja nii see pidigi olema . Ta oli suunanud paaniliselt hirmust segi aetud sarvikut nii , et ta üha enam kiiremini tagaajajate käest pääseks . Ja ilmselt kannatas loom ka endiselt Estrada odoorlaengu shokist . Aga kaks tömbimat noolt olid liiga innukaid jahimehi pisut tagasi hoidnud ja edasi oli mänguväli Zemani päralt . 
Koopainimesed olid oma ülesande täitnud — sarvik oli minema aetud ja oht sedapuhku möödas . Tõsi , tegu oli kunstlikult esilekutsutud ohuga . Kuid mittesekkumine oli niigi ajalugu . 
Estrada tihkus Foogti selja taga põõsastes nutta , ka temaga tuli veel tegelda , kuid see polnud praegu nii oluline . Ta pidi lootma sarviku modelleeritud käitumise algoritmidele , tema psüühika tundmisele , vedamisele ja õnnele . Enesealalhoiuinstinkt on üks vanimaid bioloogilisi realiteete ja harilikult toimib ta igas maailmas samamoodi . Ohutunne , selle defineerimine , vaenlase märkamine , loogiline tegevus rünnaku tõrjumiseks — kõike seda sarvik tundis . Kaks Konservatooriumi zooloogi oli Capaneusi sarvikust ju lõppeks oma " doktorid " kirjutanud ja Zeman oli neid töid lugenud . Sest ta luges palju ja peaaegu kõike , mida Pesa produtseeris . Kuid nüüd oli loom olnud paranoilises jälituses ja jõudis välja täpselt õigeks ajaks sinna , kuhu pidi . Ta ei saanud teada , et tagaajajad olid maha jäänud , sest hääled kostusid ikka veel . Igaks juhuks oli Zeman öösel himaajadega ka sarviku läänepoolse põgenemistee katnud , sinna said paigutatud kõlarid nagu koopa juurdegi . Ainult koopaelanikele mängiti raevunud sarviku hääli ja sarvikule ajujahi omi . 
Sarvik oli piiramisrõngas , sest idakülge kattis Zeman oma nooltega , mis looma vaid õrnalt vigastasid ja teda vast ka rohkem marru ajasid . Ja kui zooloogide tööl üldse mingit väärtust on , siis sarviku käitumine saab olla ainult ühene . 
Ta ründab . Sissepiiratud sarvik ründab alati . Ta oskab ja tahab inimesi rünnata , aga ta ei tee seda hulljulgelt ega arutult . Ta ründab kohta , kus piiramisrõngas kõige nõrgem on . Nii on ta alati teinud . Ja nii teeb ta ka täna . 
Neile hetkedele seal Capaneusi ürgmetsas on Zeman hiljem tihti tagasi mõelnud . Ta küsib endalt , kas ta tegi midagi valesti või kas ta täna talitaks samamoodi . Ja ta ei tea vastust . Loomulikult ta riskis , kuid seda oli ta teinud eluaeg . Loomulikult rikkus ta mittesekkumise põhimõtteid . Kuid nendel ei saanud siis enam mingit tähtust olla . Muidugi ületas ta oma võimu piire . Aga Zeman on parun ja rüütel . Kui on vaja võidelda , ta võitleb . Ja kui tal on ülesanne , ta lahendab selle . 
Ta oli kõike arvestanud õigesti . Sarvik , jahinaised , hääled , Azarjani kompuutrid , ustav Estrada ... 
No ja ettenägematud tegurid on ettenägematud tegurid . Nendega ei saa arvestada . 
Sarvikul polnud orienteerumisaega tarvis . Mets , hääled ja hullunult teravad meeled saatsid ta viharöhkimise saatel naistele kallale . Rünnak oli ootamatu ja heitlus kiire . Naised olid väsinud ja kurnatud , nad peaaegu ei jõudnuki vastu hakata , ennast kaitsta , põgenemisest rääkimata . 
Pisut varem , kui raevunud loom neist mõnekümne meetri kauguselt mööda tuhises , haaras Zeman tihkuvalt Estradalt käest ja sundis teda endaga kaasa jooksma . Nad pidid lähemalt nägema . 
Tüdruk oli nutmise lõpetanud , ta huuled olid tugevalt kokku surutud ja kui ta küürakil jooksis , tundis Zeman Estrada näos sõnatut küsimust . Õieti oli see ootus ja palve . Kuid veel polnud Foogtil aega tüdrukut rahustada , ta pigistas vaid tema sõrmi ja vedas teda enda järel . Siis , kui kostis esimene karje , rebis ta Estrada uuesti pikali . Nüüd olid nad parajas kauguses . Ja Zemanil polnud tarvis mingeid kaameraid ega salvestusatribuute . Azarjani peilinguarvutid tegid ise kõik , mis vaja . Tema aga tahtis , pidi ! seda kõike oma silmaga nägema . Sest ainult nii tekib Zemanis emotsioon ja teadmine . Neid vaime polnud määratud näha kaamerasilmale , sest needki olid hariliku tehnilise jälgimise eest blokeeritud . Nii lihtne see oligi ! Ju nad siis aimasid ette ... Kuid Azarjani kompuutrite vastu nad juba ei saa . Ja kui isegi saavad , siis ikkagi jääb Zemanile tema mälupilt . 
Kui Estrada taipas , millist etendust tal taas jälgida tuleb , katkestas ta oma vaikimise ja sosistas : 
" Ma ei taha , Bent , palun , mitte enam ! See on sama sarvik , ma tundsin ta ära . " 
Kuid Foogt ei vastanud . Kas ta nautis sel hetkel oma käte- ja mõttetöö tulemusi ? Nagu väike jumal oli ta korraldanud selle verise stseeni , mille viimane vaatus pidi lahendama või vähemalt selgitama , aitama lähemale jõuda lahenduseni , mida Zeman nii kaua jahtis . 
Sarviku sarved põrutasid kaks naist vastu puud oimetuks ja kolmas rappus ja tükeldus vastu elaja okkalist selga . Zeman ei tundnud südametunnistuspiinu , sest teadis , et need naised pole enam päriselt inimesed . Nende saatus oli olla välja valitud ühes julmas mängus ja mitte Zeman polnud seda algatanud . Sekkumine Capaneusi iseeneslikku arengusse oli alanud juba ammu , juba siis , kui siit viidi ningod . Ohjaa , see kõik oli alanud juba nii ammu ... 
Estrada peitis pea kätesse . " Miks , Bent , miks ? Miks nad peavad surema ? " 
" On sul neist kahju ? " 
" Nad on ju inimesed . Miks nad peavad sinu pärast surema ? " 
Sarv puuris esimese naise rinnakorvi läbi ja heitis ta siis eemale hinge vaakuma . Esijäsemetaga hüppas sarvik järgmise peale , kui kolmanda õngitses uuesti sarve otsa . Zeman keskendas oma tähelepanu surevale naisele . 
" Nad pole inimesed , Lin . Sa oleks pidanud seda isegi taipama . Inimestel , ja ka Capaneusi inimestel , pole hingi , kes kehast surmahetkel taevasse tõusevad . Pole kunagi olnud ega saagi olema . " 
" Miks nad pole enam inimesed ? " 
" Hiljem , Linne , hiljem ! " 
" Aga nad ju piinlevad ! " 
" Piinelgu ! " 
Ta tundis , kuidas Estrada võpatas , tüdruku silmad klaasistusid ja väriseva käega haaras ta Zemani õlast . 
" Näed , Bent , vaata ! Vaim ! Ma ei taha seda enam näha ... " 
Zeman vaatas ... 
... ja ei näinud midagi . 
Moonutatud keha lebas rohul , ei tõmmelnud enam , kuid rohkem ei näinud Zeman mitte kui midagi . 
" Kus , Lin ? " 
" Seal , okstes . Vaata siis ometi ! " 
Aga Zeman ei näinud . 
" See on nii ilus ja ülev , samas ka võigas ja vastik , " sosistas tüdruk . " Midagi meeletult ebainimlikku . " 
Zeman ei näinud midagi . Aga kui seal oligi midagi näha , siis kõik , mis sellest nägemusest inimene kunagi teada võis saada , pidi nüüd olema Azarjani arvutites , viimse nanoühikuni defineeritud , laheterdatud ja tõlgitud . 
Dhaka 45. Ardaman ; kell 12.47 
Miks ta polnud ennast odooriga " nähtamatuks " teinud ? Miks ta ei asetanud väikest sensorit ninasõõrmesse ega kinnitanud odooriampulle oma kehale ? Oli ta liialt uskunud oma võimetesse , usaldanud laserrelva või lihtsalt unustanud ? Oli see erutus Robinson1-st , oli see kogu olukorra ebaharilikkus ? 
Ükshaaval , nagu slaidid ekraanil , tiksusid Dhaka ette kaadrid toimunust . Ta haistis ja tajus toimuvat mingi täiesti haiglase ülitähelepanuga , see vajutas pildid igaveseks tema mällu ja kummitas unetutel öödel . Kuid osad seigad said talle alles tõeliselt selgeks peale Zemani aruannet ... 
Ta oli kuulnud hääli ja need hääled olid tõelised , ei tulnud Zemani paigaldatud imetillukestest valjuhäälditest . Hääled said kuuluda ainult raevuhoos märatsevale sarvikule ja tema ohvritele . Selsamal hetkel oli Dhakale meenunud odoor , ta haaras püstoli ja seadistas selle kaitsvale laengule . 
Ta ei teadnud , mis mängu Zeman mängis , kuid ainus oletus , mis talle pähe kargas , oli see , et sarviku ohvrid on Foogt ja Estrada . Ja seetõttu ei saanud põgenemisest olla juttugi ! Kui temale oli määratud Foogt päästa , siis paremat päeva jätku oli raske soovida . Iseasi , kas on veel midagi päästa . 
Dhaka astub põõsastikust välja välule , kükitab laskeasendisse . Silmanurgas tabab ta enda poole liikumas ja välgahtamas midagi rohelist ja tabamatut , kuid ei jõua sellele rohkem tähelepanu pöörata . Enda ees aga näeb ta , et sarviku ohvriks polnud mitte Zeman ja Estrada , vaid õnnetud koopainimesed . Aga juba on hilja . Teda ei kata kaitsev odoor ning sarvik on teda haistnud . Loom pöörab pead . Loom näeb teda . 
Korraga tunneb Dhaka veidrat peapööritust , pehme kuid tugev löök teadvusesse varjutab kõik muud aistingud . Miljonid tähed kumavad ta ümber , aeg ja ruum on kaotanud tähenduse ... Aga siis on ta jälle välul tagasi ja saab aru , et see on esimene kord , kui ta on mittesekkumist rikkunud . Ta ei jõua selle üle pikemalt järele mõelda , ainult seda ta teab , et talitas nii Foogti elu päästmise nimel . Sõrm tunneb jahedat plastikut , sarviku pähe tekib õrnroosa valgustäpp . Sihik on paigas , laeng on doseeritud . Nüüd peaks ta päästikule vajutama , kuid ei tee seda , sest vasakult kerkib põõsastest Foogti pea ja karjub talle midagi . 
" Tagasi , Dhaka , põgene , ma käsin ! " Veel üks pea kerkib puhmastikust ja see kuulub Estradale . 
Hetk viivitust ja rohkem polnud sarvikule tarvis . Juba sööstab ta Dhaka poole , kes tahab olla külmavereline kui kikiimora , aga pole seda ja vajutab päästikule hoolimatult , sest sihik on looma liikumisega paigast nihkunud . Odoorlaeng vihiseb sarvede vahelt läbi . 
Automaatselt muudab ta laengut , enam pole aega odooriga jännata , sõrm tegutseb kiiresti . Ja nüüd tulistab ta uuesti ning seekord tabab . Loom möiratab , tõuseb tagajalgadele , ning tema sarved rebivad puuoksi . Laserlaeng on läbistanud sarviku parema külje , see veritseb , kuid sarvik ei peatu , sest ta tunneb oma ründaja lõhna ja hüppab tagajalgadelt edasi . 
Aga siis hüppab keegi teine Dhaka peale , vuhiseb läbi õhu , olles sooritanud ilmselt oma elu pikima rabamishüppe . See on Estrada , kes tahab kaitsetu Dhaka matta puhmastikku ja oma kaitsva odoori alla . Tüdruk oli arvestanud ilmselt õigesti , et enam ei jõuaks Dhaka sarvikut tappa , enne puuriksid raevunud looma sarved ta läbi . Kukkudes lööb ta kõvasti pea , kaotab relva ja tal on väga valus . 
Sarvik on vaid haavatud ja oma rünnakuiha veel mitte täielikult rahuldanud . Loom on ikka veel enda jaoks piiramisrõngas , on haavatud ja otsib järgmist ohvrit . 
Dhaka näeb , kuidas Estrada tõstab tema rinnalt oma pead ja vaatab ettevaatlikult ringi . Korraga on tüdruk talle nii lähedal , et Dhaka sooviks unustada oma operatsiooni , rebida endalt kaitseturvis ja kaduda pikkadeks tundideks sooja ihulisse unistusse . Ta tahab siit ära , tahab oma päästja kuuma embusesse . 
Korraga taipab Dhaka , et nüüd on nad Estradaga mõlemad relvitud ja tüdruk otsib tema kukkunud laserpüstolit , sest sarvik sööstab edasi ja vältimatult ründaks ta kohe põõsast , kus Foogt ja Estrada end varjanud olid . 
Kuid Foogt teab seda , lehtede varjust puurib järgmine laserkiir looma pähe verise kanali ja veel kohutavamad valumöirged lõhestavad ürgmetsa . Sarvik langeb ja tõmbleb agoonias , kuid tema karjed ei vaibu ja neis on midagi liiga kurjakuulutavat . Zeman tõuseb , ta käes on laserpüstoli asemel nüüd hoopis amb ja ta saadab kiiresti kaks pikka noolt sarviku silmadest ajju . Veel vähkreb loom , kuid siis ta lõtvub . Dhaka teab , et millegipärast oli Foogtile looma surmamine ammu läbi tähtsam kui laseri läbi . 
" Cinni , oled sa haavatud ? " küsib Estrada . 
Ei , ta ei ole . 
" Miks sa siia ilmusid ? " prahvatab Estrada . 
" Foogt kohe Pesasse , " meenub Dhakale . Aga Foogt uurib eemal lamavat sarviku laipa ja ei kuule neid . 
" Miks sa tulid , sa rikkusid kõik ära ! " on Estrada nördinud . " Sinu pärast tuli sarvik tappa . " Dhakale ei meeldi , kui temaga sellisel toonil räägitakse . 
" Sa lollpea , " sisistab ta . " Ta ju kasutab sind ära , nagu ta alati kõigiga teeb . Pani sind endasse armuma . Kuidas sa küll aru ei saa ? " Estrada kahvatab vihast , kuid nüüd tuleb Zeman nende juurde , põlvitab Dhaka kohale ja saadab valveohvitserile samuti kurjakuulutava pilgu . Ilmselt ka ütleb Foogt midagi vihaselt , kuid enne kui Dhaka jõuab ennast õigustada , sööstab Estrada sarviku kõrvale ja tõstab maast Dhaka laserpüstoli . 
" Mis on , Lin ? " pärib Zemani hääl . Dhaka tahab ennast jalule ajada , kuid tal on väga valus . 
" Robinson1 , Foogt ! " pomiseb Dhaka , sest ta peab midagi ütlema , et oma abitut seisundit ja äkilist siiailmumist põhjendada ning Zemani viha leevendada . Dhaka pärast rikuti mittesekkumist ning tal peab selleks kuradima hea põhjus olema . 
Foogt tardub seda kuuldes . Estrada seisab keset välu , suunates laserpüstolit ühest suunast teise . Midagi on Estrada kuulnud , midagi ärevusttekitavat . Kuid samas kuuleb Dhaka ka ise seda , mida sureva sarviku möirged ennist summutanud olid . Jälle kriiskavad röhatused ja trampimine . Veel üks sarvik ! 
" Me tapsime ju tiine emase ja kogu aeg kutsus ta oma isast appi , kuidas te sellest aru ei saanud ? ! " karjub Dhaka . 
Võsa ragiseb ja nüüd tunneb isegi Dhaka , et läheneva looma möirged on teise tooniga , teise vihaga . Väga äkki ilmuvad puude vahelt kaks luukollast sarve , ogaline kärssnina ja punakad silmad . 
Pea seisatub hetkes , kuid märkab siis surnud emast . Veel üks ahastusmöiratus lõhestab metsakoha ja siis sööstab sarvik paigalt . Otse Dhaka ja Foogti peale , kes tõstab ammu . 
" Beeeent ! " See on Estrada hääl , milles kõlab samasugune ahastus ja hirm kui sarviku omaski . Tüdrukul on laserpüstol ja Foogtil amb . Veel ühe hüppe teeb Estrada ja nüüd on ta Foogti ja sarviku vahel . Meetrid muutuvad venivate kümmendiksekundite jooksul hirmpikaiks , kui Dhaka näeb , kuidas Estrada tulistatud laserkiired isase pea lõhestavad ; ta näeb seda maailma aeglaseima sekundi jooksul ja oma kehaga Foogti varjanud tüdrukust tungib pikkamööda läbi just sama tormanud looma sarv ja Estrada naelutatakse maa külge . 
Zemani laserkiired eemaldavad samal ajal sarviku pea keha küljest ja Estrada mattub verdpurskava kuhila alla . 
Järgmine pilt . Foogt on lausside sisse lülitanud ja saatnud kirurgiadilloni järele , iseenesest pole ju tüdruku parema rinna läbistanud sarve tekitatud haav eluohtlik , kuid ilmselt on Estrada ka saanud muid vigastusi ja tal on sisemised verejooksud . Nad ei tohi sarviku pead haavast välja tõmmata — niipalju nad teavad . Estrada on üleni verine , sest teda matvast peast immitseb veel verd ja igasugu muud sodi , kuid tüdruk hingab veel ja avab silmad . 
" Bent , " kuuleb Dhaka imenõrka sosinat . 
" Ära räägi ! " vastab Foogt ja hoiab keskendunult oma kätt Estrada laubal . " Kohe jõuab kirurgia . " 
" Kas me ... kas me tegime seda oma laste nimel ? " sositab Estrada siiski . Tema silmad on avatud , kuid Dhaka kahtleb , kas tüdruk näeb midagi , sest tema nägu on üleni verine . Kuid isegi kui näeks , näeks ta enda kohale kummardumas kolme nägu , kellest vähemalt üks on tema mõrtsukas . 
" Jah , loomulikult , Lin . Oma laste nimel . Aga ära väsita ennast , kohe ... " 
" Sarvik ka ... laste eest . Kõik , alati laste nimel ... " 
" Ta on nüüd surnud . " 
" Ma ... tahan ... sulle veel ... tantsida ... " 
" Sa jõuad seda , puhka ! " 
" Me ... tantsime koos , Bent , eks ? " 
" Me tantsime veel palju-palju ... Kõiki Kastiilia tantse , kallis . " 
" Kas ma ... jään ellu ? " 
" Muidugi jääd sa ellu ! " Dhaka kuuleb dilloni vuhinat , mis otsib maandumispaika ürgmetsa . 
" Tantsida ... sinuga ... kaua-kaua ... " 
Need olid Vaatleja Linne Estrada viimased sõnad . 
Estrada lamas dillonis klaasist kirurgiaboksis ja tema eest hoolitsesid arvutid ja neid juhendav dokor Zin , kuid viimasel oli ravikuuris väike osa . Arsti esimene pilk Estradale ei kuulutanud midagi head . Lend Pesasse kestis 25 minutit . Konservatooriumi eraldusmärkidega dilloni ilmumine taastas aga pisut Dhaka enesekindlust . 
" Azarjanil on Robinson1 , " ütles Dhaka lihtsalt sellepärast , et midagi öelda . Nad istusid dilloni reisjatekambris . 
" Kus ? " küsis Foogt pilku tõstmata ja oma põlvedel lebavaid veriseid käsi silmitsedes . 
" Kosmoses . Rohkem ma ei tea . Miks sa seda tegid , Foogt ? " 
" Mida ? " 
" Miks te alla läksite , milleks need pettehääled , kogu see etendus ? Azarjan ütles , et jahid mingit energiavoogu ? " 
" See pole sinu asi . Veel . Praegu mitte . " Aga Zeman ei olnud enam tige . 
" On küll . Sul on vaja erivolituste tunnistajat . Oleta , et Estrada sureb ! Siis olen mina sinu tunnistaja . Sa võid mind kasutada . Kuid mitte nii muidugi , nagu seda vaest tüdrukut . " 
Zeman ei vastanud . Dhaka nihkus talle lähemale ja pani käe Foogti õlale . 
" Sul on praegu raske , ma saan aru . Kuid mõtle loogiliselt ! Side ja kaamerad olid maas . Peale minu pole sul kedagi , kellele Estrada surma uurimisel toetuda ... " 
" Linne jääb ellu ! " põrutas Zeman pilku tõstes . 
" Vaevalt . Vaata kirurgiaarvuteid . Nad peaksid juba praegu talle uut sisikonda siirdama , aga nad ei tee seda . Hilja on juba ... Nad hoiavad teda lihtsalt nii kaua elus , kuni saavad . See ei kesta üle paari tunni . Ma olen meditsiini õppinud , Foogt . " 
" Ta jääb ellu . " 
" Aga oletame , et ei jää . Mis siis ? Kes kinnitab sinu sõnu toimunust ? Aitab põhjendada erivolituste kasutamist ? Ma pean teadma , mida te tegite . Ja selleks , et mind usaldada ja panna mind sind aitama , ei pea minuga magama ega mind " õnnelikuks tegema " . Pealegi ei taha ma sinuga magada . " 
Dillon jõudis välja metsavööndist ja alustas tõusu Mõõkkaljude hambulise pinna kohal . Pesa ehitamise ajal oli valitud talle kõige ligipääsmatum koht kaugel kaljulademete taga . Süstikutele uuristati kiired ekspresskanalid , vähekasutatav ja peaaegu keelatud dillon pidi sakiliste tippude vahel ise tee leidma . 
" Sa võrgutasid selle lihtsameelse tüdruku , sest sellist kaaslast oli sinu plaanidele vaja . Asi oli seda lihtsam , et Estrada oli sinusse niigi armunud , " jätkas Dhaka . " Sul oli plaanis mingi mittesekkumise koha pealt kahtlase väärtusega operatsioon . Ma ju tean , kui hästi sa valdad peent psühholoogilist mõjutamist . Räägitakse , et vanasti olid sa luuraja ... Oli vaja kedagi , kes oleks hea Vaatleja ja Capaneusiga tuttav ja kel oleks juba mõni patt hingel , millist sa siis oleksid aidanud sirgeks rääkida . Sul oli tarvis ustavat orja , keda ka sina usaldaksid . Kes kinnitaks kõike , mida sa räägid . Ja kui midagi untsu läheb , oleks sa Estrada pähe istutanud toimunust vajaliku versiooni . Sa ei hoolinud temast , aga Estrada päästis su elu . Ja minu oma ka . Aga ka mina võin sinu versiooni kinnitada . Pealegi nüüd tuleb mul tunnistada niikuinii . " 
Zeman vaatas kirurgiasektsiooni poole ja ohkas . Doktor Zin istus mureliku näoga arvutite hoolealuse kõrval ega otsinud dilloni reisijatega silmsidet . 
" Kui asteroide ei hävitata , alustataks kiiresti Pesa evakuatsiooniga , " sõnas Zeman lõpuks . " Liiga palju saladusi jääks Capaneusile maha . Saladusi Suurest Tundmatust . Heal juhul jäetaks pisut monitooringseadmeid . Aga mul oli tarvis teada nende ärakäijate saladust . Sa ei tea , et Linne nägi midagi , mida ta pidas nende vaimudeks . " Ja Zeman rääkis Dhakale , mida Estrada oli näinud . Foogti hoolikalt valitud sõnad tekitasid aga Dhakas veelgi rohkem küsimusi . 
" Miks sa lausside välja lülitasid , ja kaamerad ? Ahjaa , kujutan ette . Kahtlaselt lähedal mittesekkumise piirile . Erivolitusi millega põhjendad ? " 
" Eksperiment , Foogtil on selleks õigus . Estrada raporti alusel võis joonistada üsna korralikult uduse pildi sarviku segiminekust . Mul on võimalik neile ette sööta variant , et kommunikatsioonide väljalülitamine oli tingimata tarvilik . " 
" Aga tegelikult ? " 
" Aga tegelikult ei saanud ma lasta näha , mida me tegelikult all tegime . Võis minna üsna täbaraks ... Kuigi ka Azarjan arvas , et mida vähem segavaid laineid , seda paremini suudavad tema poisid asjaga tegelda . Oli vajalik , et side oleks maas . " 
" Kaamerapildi asemel Estrada kinnitused , et tegutseti hädaolukorras ... Saan aru . Mis need vaimud siis ikkagi on ? " 
" Sõltub sellest , mida Azarjan nüüd kinni püüdis . " 
" Ma ei mõista . " 
" Ka Estrada ei teadnud . Minagi ei teadnud . " 
" Nüüd tead ? " 
" Ma pidin neid nägema , saad aru . Või nägema , et ei näe . See võis olla sama oluline . Ja nende ärakäijate olek ning marsruut oli ikka väga kummaline . Kui Estrada oma esimesest kogemusest rääkis , hakkas mul midagi haakima . Siis püüdis Azarjan kinni tundmatu transmissiooni . Kõigi nende asjade sündmuspaik langes kahtlaselt kokku . Siin võis olla side . Side Suure Tundmatu ja vaimude vahel ... " 
" Kas sa siis nägid vaime ? " 
" Ei , ja seegi on väga tähtis ... " 
Zeman ei jõudnud lõpetada . Doktor Zin tuli kirurgiasekstioonist välja . Dhakale paistis , et arsti silmad olid märjad , tema selja tagant kostus kirurgiaarvutite monotoonset piiksumist . Zin vaatas Foogtile otsa ning noogutas nukralt . 
Aga siis nägi Dhaka , kuidas klaaskupli alt , kus lebas surnud Estrada , eraldus heleroheline läbipaistev valgusekeha , triivis lainetades läbi dilloni ja kadus aeglaselt läbi plastikalumiiniumist välisseina Capaneusi taevasse . 
Bent vris Zeman 45. Ardaman ; kell 19.02 
Kaugnõupidamine Konservatooriumiga . 
Nüüd siis neljas Pesa ajaloos ja Zeman ei teadnud , mitu võiks veel järgneda . Givi ibis Bach istus maailmade kaugusel ja tema näost oli näha , et Majesteedi eriesindaja oli poole öö pealt üles aetud . 
Pesa sidesaalis olid Zeman ja Azarjan . Lilkuse oli Zeman jätnud ukse taha , sest ta ei kavatsenud väärtuslikku aega raisata viimase heietustele . 
" Robinson1 , surmajuhtum ja mittesekkumise rikkumine on teemad , nii ma saan aru , " kostis nendeni ibis Bachi unine hääl . " Praegu ainult Robinson1 , tehke lühidalt ja konkreetselt ! " 
Azarjan klõbistas klahvidega ega vaadanud Zemani poolegi . Kui hädasignaal Capaneusi pinnalt oli Pesas tekitanud häireolukorra ja kui dillon välja lendas , oli insener kohe arvanud , et tuuakse Estradat . Pesakondsed olid saabujad vastu võtnud haudvaikuses . Keegi ei teadnud , mis oli toimunud . Teati vaid , et kõik andurid , vaatlusseadmed ning lausside olid välja lülitatud , ekspeditsioonid tagasi kutsutud ja Foogt oli kellelegi midagi põhjendamata alla läinud . Kui tüdruku konteineris surnukeha dillonist välja toimetati , astus Azarjan vaikides selle juurde , sulges silmad , et varjata tikkuvaid pisaraid . Estrada lamas klaaskirstus , tema nägu oli kahvatu ja tardunud . 
" Lumivalgeke , minu lumivalgeke , " oli Zeman kuulnud Azarjani pomisemas . Nüüdsest vihkas Azarjan Zemanit . Ta nõudis insenerilt vaid selgitust Robinson1 kohta . 
" Saadame teile nüüd faili meie observatooriumi ja " Vituse " ühisest seirest , " teatas Zeman . " Järeldusi tehke ise . " 
" Ma ei hakka praegu midagi järeldama , " kuulutas ibis Bach tülpinult . " Teatage lühidalt , milles asi ! " 
" Robinson1 on Konservatooriumi kutsungkood inimkonnavälise mõistuse ilmnemise kohta ... " 
" Tean ! Kuidas ja kus see mõistus ilmnes ? " 
" Teile saadetav fail näitab Capaneusi ähvardanud asteroidide hävitamist , " ütles Zeman väga aeglaselt ja rõhuga . " Nagu väidab meie tehnikkond ning nagu ilmneb ka ekraanilt , on tehtud seda viisil , mis on inimkonnale võimatu . Neid asteroide , mis hävitanuks elu Capaneusil , ei ole enam . Tehnilistesse ja astronoomilistesse üksikasjadesse ma ei lasku . " 
Vaikus Terranooval . Oli näha , et ibis Bach pidas kellegagi nõu ja uuris tähelepanelikult kuvatavaid andmeid . " Keegi tulistas nad sodiks ? " kostus siis tema vapustatud hääl . 
" Ja veel kuidas ! Kuigi küsimus pole selles . Obsi andmete kohaselt on põhiline probleem selles , kust ta seda tegi . " 
" Kustkohast siis ? " 
" Azarjan ütleb , " vastas Zeman . Ta pidi kuidagi vapustatud inseneri oma poolele tagasi võitma , kuigi teadis , et Estrada surmas jääb Azarjan teda alati süüdistama . 
Azarjani hääl oli kalk ja külm . " Asteroidi , mis esimesena oleks pidanud Capaneusi pinnale laskuma , ei ole enam . Selle hävitas plasmakiir , mis tuli tühjusest . Teisisõnu — nii kaugelt , et seda pole võimalik tagasi jälitada . Laeng oli nii võimas ja intelligentne , et lasi puruks kõigepealt asteroidi enda ja siis ükshaaval kõik kamakad . Mitte ükski meile teadaolev tehnoloogia ei suuda saata niivõrd võimast energialaengut läbi tühja ruumi . Tehnilised andmed leiate failist . Aga seejärel tulistati olematuks veel kõik viis asteroidi , mida " Vituse " obs avastas . Kõik . " 
" Kujundlikult öeldes , " lisas Zeman , " tehti seda kõike nii , nagu meie ajaksime moskiitosid käeviibutustega eemale . Inimkond ei suudaks niivõrd võimsat tehnoloogiat praegu endale isegi ette kujutada . Lühidalt — me oleme pääsenud . Ja ma arvan , et seda kõike tegi Suur Tundmatu , kes on Capaneusi ammusest ajast jälginud . Kõigepealt viidi siit ningod , et mõlemad planeedi mõistuslikud rassid säiliksid . Mäletate , et kaljujooniste järgi pidasid inimesed ja ningod sõdu , mis oleks paratamatult lõppenud ningode hävitamisega . Ma tean , et seda pole tõestatud ja tegemist on väikse akadeemilise grupi versiooniga , kuid kui see tõsi on , siis sekkumine Capaneusi loomulikku arengusse on juba aset leidnud . Ja sekkumine nüüd ka astronoomilisse paratamatusesse . Capaneusil on omad jumalad olemas . " 
Dhaka 1. Nefriit ; kell 25.32 
Õrnalt mulksuv vannivesi oli soe ja meeldiv , veealused joad masseerisid pehmete voogudega nende kehi . Dhaka vaatas , kuidas Zemani pea teises vanni otsas vee alla kadus ning mehe õhumullid tiksusid viie minuti jooksul korrapäraselt veepinnale . Ta ei teinud märkamagi , et seejärel veest väljakerkinud Foogti nägu oli pingutusest sinine ja silmad punnis . 
" Tubli , väga tubli . Mina niikaua ei suudaks . " 
" Nojah , sa oled kõigest Asefoogt . Ma ei lubaks sul mind lüüa . " 
" Vastik elajas ! " Dhaka pea sukeldus vee alla ja ta kergitas oma ümaraid rindu nii , et ainult kõvenenud nibud pisikeste iharate saartena paistsid . 
" Kolm minutit viisteist sekundit ! " kuulutas Zeman kiretult , kui Dhaka taas õhku ahmides pinnale tõusis ja oma kaunist blondiinipead raputas . " Rohkem , kui ma arvasin . Muuseas , sa oled näost sinine kui koolnu . " 
Vann asus Zemani ruumide tagakambris , oli väga suur , sest mõeldud kahele inimesele . Zeman oli viimased kolm päeva , pärast naasmist Capaneusi pinnalt , veetnud suurema osa ajast sideruumis Konservatooriumiga ühenduses olles . Dhakat polnud ta sinna lubanud , kuid viimane teadis , et " Vituse " ja Pesa ühisseire tulemusel oldi jälgitud meeliülendavaid pilte kõigi asteroidide hävitamisest , mis lähimate milleeniumide jooksul võiksid Capaneusi ohustada . Keegi ei teadnud , kust need plasmakiired tulid või kes neid saatis . Kuid Capaneus oli päästetud . 
Asefoogti Cirnetta Dhaka oli Zeman vabastanud kõikidest kohustustest , peitnud ta kolmeks päevaks sinna , kust keegi teda ei otsi — see tähendab oma ruumidesse . Ja seal oligi Dhaka puhanud , lugenud kõikvõimalikku kirjandust asteroididest ja Suurest Tundmatust ning mõelnud , kas ta laseb end Zemanil voodisse viia või mitte . Kolmanda päeva õhtul — selle päeva , mil Estrada surnukeha külmutati biokirstu ning saadeti kosmosesüstikuga Capaneusi orbitaaljaama , kust see hiljem " Vitusega " lähima ruumiterminali poole suundub — lubas ta ennast mullivanni viia . Ja ei kahetsenud seda . Siiamaani . Nende päevade jooksul oli ta Foogti vähe näinud , kuid tundis , kuidas nad isegi kohtumata üksteisele lähedasemaks muutusid . Neil harvail hetkil , mil Zeman oma ruumides viibis , ei rääkinud nad kordagi Estrdada surmast , sarvikust ega " vaimudest " . Ja Dhaka teadis , et Foogt lasi tal kõik rahulikult läbi mõelda , sest mõelda tuli tal palju . 
Nüüd tõusis Dhaka oma paljast ihu häbenemata vannist , läks külmkapi juurde ning tõi mõlemile jääkülma jõhvikamahlakokteili . Kapi kallal askeldades nautis ta oma mõningaseks üllatuseks Zemani pilku oma vett tilkuval kehal . 
" Oled sa neile ... Estradast ja minust rääkinud ? " küsis ta taas vanni sulpsatades ja Foogtile klaasi ulatades . 
Zeman jõi ja raputas pead . 
" Ja ei räägigi ? " 
" Et te olevat näinud surmahetkel kehast väljuvaid vaime ? " Foogt pani klaasi vanniservale ja limpsis meelalt jõhvikamahlaseid huuli . " Ilma igasuguse tehnilise tõestuseta , kuigi kogu Azarjani seiresüsteem üritas sedasama asja näha ja ei püüdnud kinni mitte energiavoo poegagi ! Ma olen Konservatooriumi juba niigi ummistanud oma teooriatega . Mulle aitab ! " 
" Aga see on ju tõsi ja sa tead seda . " 
" Ma tean nii mõndagi . Kuid kõigepealt peame me leidma sidekeskuse Mõõkkaljudes . Ma usun , et see on kuskil lõpmatutes koopasügavustes asuv sümfooniaorkester . Ja me peame sinna kaamerad üles seadma . Võib-olla peame ootama , kuni sina sinna teele asud . " 
Ka selle tõdemuseni oli Dhaka jõudnud . Ükskord peab ka tema teele asuma iidsesse sidekeskusesse Capaneusi kaljude vahel , et oma uutele isandatele ette kanda . 
" Kas ma võiksin Capaneusilt lahkuda ? " esitas ta küsimuse , mis oli teda painanud sellest hetkest saati , mil tema ainsana oli kirurgiadillonis näinud Estrada kehast eralduvat helekasrohelist vaimu ja ta oli sellest Foogtile karjunud , kuid too oli ainult hüsteeria äärel viskleva Dhaka oma käte vahele võtnud ja kõvasti vastu rinda surunud . Foogt ei näinud Estrada vaimu . 
" Keegi ei saa sind takistada , " vastas nüüd Zeman . " Iseasi , kas sa tahad ja julged seda . " 
" Ma ei julge siin istuda ja oodata , millal ... " 
Zeman libistas end Dhakale vee all lähemale , asetas oma jalad tema puusadele ja põimis käed ümber piha . 
" Sa nüüd aru , Cirnetta , et sa oled ainus , kelle kohta ma kindlalt tean . Neid võib siin olla veelgi , kuid seda on võimatu tõestada . Sina võid olla ainuke võti Suure Tundmatu lahendusele ... " 
" Kas sa sellepärast võrgutasidki Estrada , et kunagi oli tema ainuke lahendus ? " Dhaka muigas , kuid heasoovlikult . 
" Ma ei võrguta sind . Ega varja ka , et ma ei tahaks , et sa täna koju läheksid . Aga Estrada ... Ta tuli ja ütles , et nägi vaime . Vaime , mis eraldusid surmahetkel kehadest , kes olid käinud kuskil tundmata kohas . Ma ei teadnud , mida see tähendab , kuid teadsin , et vaime pole olemas . Kummaline oli ka see , et Estrada neid nägi . Siis tuli see veider transmissioon , mille Azarjan kinni püüdis . Ja mulle meenus seletamatu sümfooniaorkester . " 
" Ja siis sa juba teadsid ? " 
" Ei , veel mitte . Kuid ma arvasin . Mis siis , kui need vaimud on Suure Tundmatu poolt siia planeedile maha jäetud energeetilised vahimehed , kes on istutatud meile tundmatul moel inimeste sisse ja talletavad endasse igasugust informatsiooni ? Mis siis , kui keegi veel vaatleb Capaneusi , kuid ei kasuta selleks sugugi samasugust tehnikat kui Konservatoorium ? Kui neil on võimalik luua mittemateriaalne ollus , mis näeb asju , mitte külma elektroonikasilma läbi , vaid nii , nagu inimesed ise — läbi nende teadvuse , meelte ja emotsioonide ? Parimat vaatlejat on raske tahta , eriti , kui jälgitakse just inimesi . " Foogt tõstis vannist käe ja lisas sooje voogusid , Dhaka kergitas end pisut ja istus Foogtile mugavamalt sülle . Veel ei tundnud ta iha ja kahtles , kas üldse hakkabki seda tundma , kuid Foogt oli praegu ainuke inimene universumis , kes teadis tema saladust . Ta vajas inimlikku lähedust . 
" Aga sa ei pidanud neid inimesteks ? " küsis ta . 
" Ma ütlesin Estradale , et ei pea . Sest kavatsesin talle hiljem kogu tõe — niipalju , kui sellest teadsin — talle teatavaks teha . " 
" Siis sa veel ei teadnud , et Estradasse on samuti ... " 
" Sisestutud ? Jah , ei teadnud . Ilmselt juhtus see kunagi treeningkäikude ajal ja nii , et ta sellest ise aru ei saanud . Sina ju ka ei saanud ? " 
" Ma tundsin hetkeks midagi ... Midagi seletamatut . Aga see läks kohe üle . " 
" Ma ei pidanud neid enam päris inimesteks . Aga ilmselt ma eksisin . Oli selge , et Linne oli millegipärast eriline . Mul oli tarvis teada saada , mille poolest nimelt . " 
" Ja sa võrgutasid ta . Jõhkralt ja jäägitult . Ta sai surma ning sa jätkad minuga , " ütles Dhaka tehtud lõbususega . 
" Ma ei jätka sinuga , ma lihtsalt olen sinuga . " 
" Veel sa ei ole , ainult arvad , et oled ! " 
" Ma arvan , " jätkas Zeman , " et neid vaime on jäetud suhteliselt vähe . Ning perenaiskehade hukkumisel nad siirduvad kas lähimasse uude või siis hajuvad olematuseks . " 
" Kuid miks naised ? " 
" Ei tea . Naised sünnitavad ... , kannavad füüsilist elu edasi . Ehk on siin mingi pidepunkt ? " 
" Võib-olla on naised lihtsalt tähelepanelikumad ja tundlikumad ? Näevad , tunnevad ja tajuvad rohkem ümbritsevat maailma ? " pakkus Dhaka lootusrikkalt . 
" Kahtlen selles . Pigem on asi ikkagi sünnitamises , " sõnas Foogt kindlalt , kuid Dhaka tundis tema hääles liigset enesekindlust . " Kui soovid , võin töötada ka teooriaga , et naised on valitud katsejänesteks kui intelligentselt väheväärtuslikum sugu . Vali ise . " 
" Ja see Azarjani peiling ? " 
" Sa mõtled transmissiooni ? Sümfooniaorkester ehk sidekeskus on kohaks , kuhu infokandjad mingil ajal kokku käivad ja end tühjendavad . Ainult läbi selle mõistetamatu seadise suudavad " vaimud " oma vaatlusandmeid edastada . See paistab olevat ainuke loogiline seletus . Nagu sinagi praegu , tunnevad nad ennast täiesti tavaliste inimestena ega pruugi hetkekski kahtlustada , et nende meeltes pesitseb võõrelu spioon . Ning paistab , et avastada oma seestumist on võimalik ainult kellegi samasuguse surma pealt nähes . Ükski tavaline inimene neid vaime näha ei saa . " 
Dhaka võbistas õlgu ja hoolimata soojast veest tuli ta ihule kananahk , kui mõtles valgusolendile , kes ainult temale nähtavalt oli surnud tüdrukust välja heljunud . 
" Sina " pärisid " selle naise vaimu , kelle sarvik lõhki rebis . Ülejäänud kaks haihtusid , sest Estrada oli juba hõivatud ja mina olen mees . " 
Jah , seda , et Zeman on meesterahvas , võis Dhaka juba tunda ja läbi mulksuva veepinna üha kindlama veendumusega nähagi . 
" Ja nüüd vaatlevad nad meid ? " 
" Kahjuks . Aga ilmselt polnud see nende eesmärk . Vähemasti saab X meist nüüd teada . " 
" Aga kõike , mida ma teen ja mõtlen , saadakse kuskil teada ? " 
" Tead , see on parasjagu vastik mõelda , et kõike , mida me täna öösel teeme , võivad mingid tüübid valgusaastate kaugusel kunagi näha , " kostis Zeman rõõmsalt . 
" Sa peaks selle mõttega juba harjunud olema , Estradas istus ju vaim kogu aeg sees , " vastas Dhaka isegi püüdmata Foogti kavatsustele vastu vaielda . 
" Jah , aga siis ma ei teadnud seda ! Aimasin , et tüdruk peab olema millegipärast eriline , kuna ta nägi kaamerasilmale nähtamatut fenomeni . Ja muide , Azarjani poolt peilitud läkitus , millesse vaimud oma teadmised suunasid , oli meile salvestatav ainult seetõttu , et see oli tehniliselt töödeldud infokandjaks . Sümfooniaorkester muudab " hinge " infoks . Kui kunagi õpiksime seda signaali lugema , saaks teada , millistel tegelikel kaalutlustel sa minu ettepaneku tagasi lükkad ! " 
Aga Dhaka ei lükanud Zemani " ettepanekut " tagasi . 
Ta tundis , kuidas Foogt tema sees edasi-tagasi liikus , see oli omamoodi huvitavgi , sest Dhaka polnud omaenda suguühtes kunagi osalenud vaatlejana . Ja tegelikult oli seal üks vaatleja muidugi veel ... Kuigi Dhaka nüüd kõiki vajalikke liigutusi kaasa tegi , jäi siiski toimuvas kõrvaliseks isikuks , nautides teadmist , et pakkus rõõmu mehele , kes nüüd teadis temast tõenäoliselt rohkem , kui keegi kunagi teada saab . 
Capaneusil olid omad jumalad ja tema oli nende ingel . 
Dhaka kartis oma tulevikku . Omadele võõras ja võõrastele oma ; pakkuda oma meeltes varjupaika vägivaldselt sisestunud asukale , kes tõenäoliselt nägi ja teadis kõike . Kõike ! Ja võib-olla mäletab ka tema midagi oma " vaimu " endiste kehade eludest . 
" Millele sa mõtled ? " küsis ta oma kõrval linadel lamalt vaikselt hingavalt Zemanilt , sest ta mõtles , et nii vist küsitakse tavaliselt pärast seda . 
" Ma mõtlen , miks ükski asteroid pole kunagi Maad hävitanud . Miks ükski suurem asteroid pole Maale kukkunud pärast inimese tekkimist ... Mõistad , mida see tähendab ? " ütles Zeman , lükkas käe talle reite vahele ning veeretas oma januse keha talle peale . 
" Sa oled hea , tüdruk , " sositas talle Zeman , kui oli veelkord lõpetanud . 
" Oled seda juba öelnud . Ma olen hea , sest nii peab olema , " vastas Dhaka . Ja äkitselt ta teadis , et Zeman on seda tõesti öelnud ning tema ka nii vastanud . 
Või polnud see tema ? 
