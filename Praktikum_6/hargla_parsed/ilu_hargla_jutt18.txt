Sindbadi kaheksas reis 
Indrek Hargla 



" Sellest ajast saadik olen ma puhanud , rahus ja õnnes , perekonna ning sõprade seltsis . " Nii lõpetasin oma jutustuse seitsmendast merereisist , ning pöördusin Hindbadi poole : " Noh , mu sõber , ja mida arvad sa nüüd ? Oled sa kunagi kuulnud inimesest , kes oleks minust rohkem kannatanud ja rohkem imelisel kombel surmast pääsenud ? Kas mitte ei tohiks ma nüüd tõesti nautida kerget elu , sest olen ma ju selle ära teeninud ? " 
Pakikandja Hindbad suudles mu kätt ja vastas : " Isand , tõepoolest olete te näinud kohutavaid õnnetusi . Ja ma olen veendunud , et kui kellelgi maailmas on õigus muretule elule , olete see teie . Kuid veel enam olen ma veendunud , et just teie olete see mees , keda ma otsinud olen . " 
Seda öelnud , rebis pakikandja endalt viletsa ürbi , paljastas oma rinna , millel rippus uhke kuldkett imepärase talismaniga ja tõusis mu ette püsti . Korraga oli tema hääletoon ja silmavaade muutunud , enam polnud selles vaese käsitöölise alandlikkust ega aupaklikust , vaid nüüd kõneles ülik . " Sindbad , " ütles ta , " ma tänan sind kuuesaja sekiini eest , mida sa mulle igal õhtul lahkelt kinkinud oled , kuid ma annan need sulle tagasi . Veel rohkem annan ma sulle , kui võtad vastu pakkumise , mille sulle esitada tahan . Sest ei ole ma pakikandja Hindbad , vaid Basra valitseja vesiir El Hazlil . " 
Panin rahulikult käest veinipeekri ja viipasin teenritele , et need toast lahkuksid . Siis ütlesin : " See pole mulle üllatuseks , et sa tõesti vaene pakikandja ei ole . Temale poleks ma iialgi jutustanud neid lugusid , kuigi mõnikord juba soovisin , et meie vahel seda peitusemängu poleks . Ma kuulan sind , kõrgeauline El Hazlil ! " 
" Ma tulin kaliif Harun al Rashidi juurde palvega Basra valitsejalt , " jutustas vesiir . " Nagu sa tead , on Basra al Rashidi võimu all ja kõigest tähtsast tuleb temale ette kanda . Nii saatiski kuningas mind ennast , sest kedagi teist ta sellise ülesande juures ei usaldanud . Ma tulin kõrgeaulise kaliifi ette ja kõnelesin talle , miks mind saadeti . Ta ütles , et on ainult üks mees Bagdadis , kes sellise ülesandega hakkama saaks . See on meresõitja ja kaupmees Sindbad , kes nüüd elab oma uhkes majas ning on kaubitsemisest ja seiklustest tagasi tõmbunud . Sul ei õnnestu teda veenda uuesti merele minema , ütles kaliif . " 
" Ja sina , vesiir , mida sa vastasid ? " küsisin . 
" Ma vastasin , et mees , kes on seiklusi ja ohte maitsnud võib nende järele ikka veel ihaleda . Siis moonutasingi end kaltsudega vaeseks pakikandjaks ja tulin sinu maja juurde luusima . Õnneliku juhuse tahtel — kuid mis siin maailmas üldse juhus on ? — kutsusid sa mind sisse ja jutustasid seitsmel õhtul järjepanu oma reisidest . Nüüd ma tean , et olen tulnud õigesse kohta . Just sina oled see mees , kes ainsana võib ülesande vastu võtta . " 
" Miks sa nii arvad ? Kas minu jutustamised sind ei veennud , et pärast kõiki neid läbielamisi olen ma rahuliku puhkuse ära teeninud ja ohtlike ülesannetega tegelegu nooremad ja ahnemad mehed . Sest mida pole ma maailmas näinud ? Millist hädaohtu mitte maitsnud ? Millisel viisil surmast veel mitte pääsenud ? Mis võiks mind veel sundida eluohtlikele reisidele ? Ja sa tead samuti , et ma pole seiklusi ihanud , saatus ise on nad katsumusteks minu ette veeretanud . " 
" Ma tean seda , " lausus vesiir El Hazlil , " et jõudeelu ja puhkus on sind ära tüüdanud . Ma näen seda sinu silmist , kuidas need põlevad kibelusest ja igatsusest kaugete maade ja merede järele . Kuulen seda sinu hääles , kui sa hoolikalt kirjeldad asju , mida ükski teine inimene iial näinud pole . Mitte sina pole valinud seiklusi , vaid Saatus on sind valinud . Saatus on sind proovile pannud — katsunud sind tarmukust ja meelekindlust . Sa pole mitte seiklustest tagasitõmbunud meresõitja Sindbad , vaid igavlev ja igatsev meresõitja Sindbad . " 
" Vaata , " ütlesin ja silusin kätega habet . " Kas sellised mehed sõidavad veel merd ? " 
" Sinu habe pole hall , " kostis vesiir . " Ja sinu ihus on veel rammu . Keegi ei tunne India ja Pärsia vahele jäävat merd ja selle kavalusi sinust paremini . Keegi ei tunne sinust paremini võõraid maid . Kellelgi pole sinu Saatust ja Õnne . Ja mis peamine , Sindbad — sa oled rikas . Sind ei innustaks aarete ja varandustega . On vähe , mida sul pole , või mida sa ei saaks . Au , kuulsust ja rikkust — seda sa ei vaja . Aga mina võin sulle pakkuda ühte ja ainust , mida sa ihaled . Kas pean ütlema , mis see on ? " 
" Mis see on , vesiir ? " 
" Võimalus tunda , näha ja kogeda , seda , mida keegi varem pole näinud . Veel üks kord panna proovile saatus ; veelkord heita täringuid . " 
" Mul pole enam selleks õigust , " raputasin pead . " Liiga palju olen ma õnnemängus saatusega võitnud . Nüüd — ma kaotaksin . " 
" Aga seda sa ju kõige rohkem teada tahadki . " 
El Hazlil ei eksinud , tal oli õigus . Allah — kelle nime ma küll nii tihti suhu ei võta , kui kombeks võiks olla — ei olnud mind hellitanud , tema tahtmist mööda olin läinud merele õnne otsima , et isast pärandunud varandus , mille hooletult tuulde olin lasknud minna , tagasi teenida . Ja kuigi kauplemine minu meelelaadile sobis ja rikkus kuhjus , olid seiklused — need , mida ma tõesti soovinud polnud — ise minu juurde tulnud . 
" Just asja , " kõneles vesiir edasi , " jutustasid sa oma seitsmendast reisist , mil täitsid Harun al Rashidi korraldust . Nüüd on kaliif jätnud otsustamise sinule — kas võtad ülesande vastu või mitte . Kuigi kõrge koja soosing sinu peale langeb , kui sa seda teed . " 
" Milliseid teeneid minu valitseja minult ootab ? " 
" Sindbad , " ütles El Hazlil , " olgu sulle teada , et Basra asjad viimastel aastatel enam sugugi hästi ei lähe . Kauplemine India , Eritrea ja teiste meretaguste maadega , mis meie linna nii õitsvele pannud , on viimasel ajal takerdunud . Araabia merele on ilmunud võõrad laevad — korsaarid . Keegi ei tea , kust nad on tulnud või kus on nende sadam . Ent nad pole araablased . Palju laevu röövitakse , palju kaupmehi ja nende teenreid võetakse orjadeks . Kaupmehed kaebavad , keegi ei julge pikemaid reise enam ette võtta . Mõned üksikud , kes korsaaride käest pääsenud , jutustavad , et tegu polegi inimestega — niivõrd võigas on nende keel ja vastik nende välimus . Ilmselt on nad mestis kurjade dzinnidega . Nende laevad on kiiremad kui meie omad ja taplevad nad nagu deemonid . Ainult sinul võib olla julgust . Pole kedagi , kes Araabia merd sinust paremini tunneb . Ja kellelgi pole sinu õnne . Otsi üles , kus on korsaaride peidupaik , kes nad on ja milliseid jõude läheb vaja , et nad igaveseks meie meredest eemale ajada ! " 
Ma asusin oma kaheksandale reisile viie päeva pärast . Palkasin Basrast vapra kapteni Masudi ning ostsin kaupu , mille järele Indias alati suur nõudlus on olnud . Palju räägiti Basras tõesti korsaaridest ja mul tuli kaua vaeva näha , et keegi minuga merele tuleks . Kaliif andis mulle kaasa seitse sõjameest . 
Ma külastasin kõigepealt sadamaid ja saari , kus varemgi olen olnud ja kõikjal võeti mind hästi vastu ning kaupade eest sain kõrgemat hinda , kui kunagi varem . Kui olime läbinud Hormuzi väina ja randusime Mashati sadamas , kuulsime ka teateid korsaaride kohta . Nende viirastuslaevad , kes kahtlemata kurjade jõudude abiga liikusid , olid mõned päevad tagasi täiesti ootamatult tunginud kallale Gilhazani saarele — röövinud selle paljaks , kõik inimesed vangi võtnud või tapnud . Nendest räägiti hirmujutte ja kui lisasin , et just sinnapoole olengi teel , keelitati mind mitte minema ja õhutati tagasi pöörduma . 
Ent nüüd oli selge , et mereröövlid mitte ainult laevade kaaperdamisega ei piirdu , vaid ka linnadele juba kallale tungivad . Kui nende jõud suurenevad , võivad nad ühel päeval ka Basra sadamat rünnata . Mulle jutustati , et korsaaride laevastik on väga suur , kinnitati , et nad saabusid Araabile merele mõne aasta eest lõunast . Sellest ajast saadik , pole Eritreast enam ühtegi laeva tulnud ja inimesed on väga mures oma sugulaste pärast , kes kunagi Yemeni kanti elama asunud . Kuuldes kõiki neid uudiseid , olin ma üllatunud , sest rahulik elu Bagdadis oli minust kõik teated eemal hoidnud . 
Enne kui me Mashati sadamast väljusime , toodi minu juurde üks mees . Ta oli luusinud sadamas ja otsinud laeva , mis India poole purjetaks . Ta oli pakkunud suurt raha , et keegi teda peale võtaks , ent kõik olid keeldunud . Niivõrd suur hirm oli korsaaride ees . Mees oli vana , Alhazred ütles ta oma nimeks ning poeedi elukutseks . Ma tundsin , et kõrgemad vaimud teda tihti külastavad , sest tema jutt oli segane ja sisaldas palju kummalist . Palju oli ta reisinud ja palju näinud . Sündinud oli ta Sanaas Yemenis , olnud Aleksandrias Egiptuses kui Pundzhaabis Indias ja Babüloni varemetes ning viimased aastad veetnud rännates Araabia kõrbetes Roba el Khaliyeh'is . Ta ütles , et on põgenik ja sonis palju millestki Al Azif'ist , mille ta peab viima Indiasse . Veel kartis ta kreeklasi , kuigi mina pole kuulnud , et neid Mashati kandis nähtud oleks . Aga ma võtsin ta kaasa . Alhazred oli rahul väikse kambriga laeva tagaosas , kust ta päevade viisi midagi kirjutas ja kummalisi rohte suitsutas . Hakkasin juba kahtlema , kas talitasin õieti reisija kaasa võttes , mehed tulid kaebama , et hull poeet öösiti karjub . Kummalisi sõnu — Yogsthoth , Cthulhu , Aisharyan — ja muud sellest veidrat . Mehed kartsid , et Alhazred manab kurje vaime . 
Kolmandal reisipäeval kutsusin ta enda juurde ja nõudsin seletust . Ütlesin , et on veel sadamaid , kus võin ta maha panna , sest kõige vähem on meile reisi peale vaja hullu , kes kurje vaime manab . 
Alhazred vastas nõnda : " Oo , Sindbad , ära küsi minu käest , mida ma olen näinud Nimetus Linnas , milliseid õudusi üle elanud Iremis ja Memfise katakombides ! Ära küsi , kellega olen ma kohtunud oma vaimsetel rännakutel Agunh-Farlikhi Labürindis ja Radukdagonis . Ükski surelik ei pea neid asju teadma . Aga ma kinnitan sulle , et ma ei mana kurje vaime , vaid püüan nende eest põgeneda . Mulle on antud teada asju , mida ma teada ei tohi ja mind jälitatakse . On ka minu soov , et meie laev kiiremini ja ohutult Indiasse jõuaks , sest ainult seal — Gondhwana iidses templis — saan ma teha lõpu oma painajatele ; ainult seal võin leida ma rahu . Usu , Sindbad , et rahu on ainus asi , mida ma maailmas vajan ! " 
Hullu jutt tundus mulle huvitavana . Ma jutustasin talle oma seiklustest ja küsisin lõpuks , kas tema arust on rahu tõesti see , mis inimese hingele kõige vajalikum . 
Ta ütles : " Saatus on teinud mõned inimesed rahu nautijateks ja mõned teistele rahutoojateks . See , kes sündinud rahutoojaks , et saa seda ise iial nautima . " 
Ma olin temaga nõus . Aga järgmisel päeval tõusis tugev torm ja meie laev paisati kõvasti lõuna poole . Läbi möllavate lainete kadus varsti Araabia rannik . Tuul rebis laeva masti ja purjesid , kaotasime kaks meest . Kolm päeva olime tormi meelevallas ja kaldusime esialgsest reisisihist üha kaugemale . Kui torm lõpuks vaibus , tegi kapten tähtede järgi kindlaks , et oleme vetes , kuhu ükski laev ei purjeta . Siit algab tundmatus . Loomulikult süüdistati Alhazredi tormidzinnide väljamanamises . Mehed nõudsid , et me heidaks ta üle parda , sest ainult nii võime needusest pääseda . Kapten Masud ja mina olime selle vastu . Lõpuks tiriti Alhazred laevalaele . Mehed olid hirmul . Joogivesi oli laeval lõppenud ning alus vajas hädasti parandamist — liiga tugevalt oli see tormide käest räsida saanud . Kauged veed ja tundmatud ohud — peale minu polnud keegi nii kaugel seilanud . Kardeti , et tormid korduvad , kui nõid üle parda ei heideta . Seitse kaliifi sõdalast kogunesid minu ja kapteni ümber , laevamehed tõmbusid teisele poole ja kiskusid Alhazredi parda äärde . Vaesel mehel polnud jõudu vastu hakata . Ainult kurjategija ohverdamise läbi uskusid mehed needuse käest pääsevat . 
" Kuulake , " hüüdsin mina . " Me asume tagasiteele põhja suunas . Ja kui kolme päeva jooksul maad ei silma , siis luban teil õnnetu poeet merre heita . Kuigi vähe on minus lootust , et see meid aitab . Ainult julgus ja vaprus võib meid sadamasse juhtida , mitte tapmine . " 
Puhkes vaidlus . Ent ilmselt oli minu nimi ja kuulsus see , mis meremehi mind uskuma sundis . Alhazred jäeti rahule . Õhtul , kui lasin ta taas enda juurde kutsuda , ütlesin talle : " Sa pead lubama , et nüüdsest peale oma rohtusid ei suitseta ja hirmsate nõiasõnadega ei vannu . Muidu hakkan ka ise arvama , et torm sinu neetud oli . Mis puutub kolme päeva , siis olen ma kindel , et tormi ajal silmasin läänekaares nõrka tulekuma . See võis olla sadam või majakas , kuid me polnud võimelised laeva juhtima . Juba käskisin kaptenil suuna umbes sinna võtta . Kui mehed näevad maad , nad rahunevad . Ent sinu panen ma järgmises sadamas maha . " 
Alhazred kummardas . Siis ütles ta : " Kuulan ja alistun . Kui mitte sinuga , siis mõne teise laevaga jõuan ma Indiasse . " 
" See on raske , " vastasin . " Araabia merele on tekkinud viirastuspiraadid , kelle tõttu kauplemine ja laevatamine soiku jäänud . Pikka reisi ei võta keegi ette . " 
" Aga miks siis sina , Sindbad , oled seda teinud ? " 
Ja mul ei olnudki lihtne talle vastata . " Sa oled luuletaja , " sõnasin lõpuks , " kas sa siis ei ole tõesti kirjeldanud tundeid , mis ajavad inimest trotsima saatust ja võitlema asjade eest , millele ta ise nime ei oska anda ? " 
" Minu raamat , " ütles Alhazred ja võttis hõlma alt suure pärgamendirulli , " on siin . Al Azif . Olen kirjutanud selle oma rännakute jooksul — sellest , mida näinud nii maa peal kui nägemustes . See ei vasta sinu küsimusele . Olen kirjutanud sellest , mida inimesed ei tohi teada . See on raamat asjadest , mis on surnud ja kadunud , kuid mis igal võimalusel on valmis taas Maale tulema ja muutma selle elusaks põrguks . Ma pole kunagi tahtnud seda kirjutada . Aga see on mu saatus . " 
" Ma mõistan sind nüüd , " vastasin hullule luuletajale . " Ka mina pole kunagi otsinud seiklusi , nad on ise minu juurde tulnud . Olen näinud elajaid , keda keegi teine pole näinud , olen pääsenud ohtudest ja ainult selleks , et uuesti retkile asuda . Ma jätsin Bagdadi kolm naist , kes mind kibedasti taga nutavad . " 
" Sa jälitad viirastuskorsaare ? " küsis Alhazred . 
" Veel mitte . Kuid loodan avastada nende asupaiga . " 
" Ja oled nõus ohvriks tooma kogu meeskonna ? " 
" Nagu ütleb suur Harun al Rashid — see on Allahi kätes . " 
" Ja mina sinu meelevallas . Karda kahte asja , Sindbad . Karda draakoneid , kes on tulnud jääst . Karda kreeklasi , kes teevad sulle kingitusi . Ja usalda seda , kelle verd sa valad . Selgemini ma ei näe . Aga pea mu sõnu meeles . " 
" Kas see on su raamatust ? " 
" Oh ei . Ma näen sulle ennustades maiseid asju . Nad on juba praegu olemas ja lähedal . Al Azif ... Keegi ei tohi seda lugeda . Ei keegi muu peale preestrite Gondwhana templis . Al Azif — see on mürk ja jälkus . Minu elutöö , mille pärast ma ennast vihkan . " 
" Sa räägid kummalisi sõnu , Alhazred . " 
" Kui mind üle parda visatakse — ja ma ei heida seda ette meestele ega sulle ette , kes sa ei tohi lasta mässul puhkeda — võta Al Azif ja vii see Indiasse . Ära anna seda iial kreeklastele , vaid preestritele Gondwhana templis . Ütle neile — Cthulhu zriak cth'kol aria'sid . Ja ära mitte mingil juhul loe seda raamatut , sest siis ei leia sa meelerahu oma elupäevade lõpuni . " 
Ma lubasin talle , et teen kõik , et ta ohutult Indiasse jõuaks . Rohkem polnud minu võimuses . 
Me purjetasime tagasi põhjakaarde ja tähed rääkisid , et oleme endiselt kaugel teedest , kus laevad tavaliselt sõidavad . Ilmselt oli torm meid tugevalt ringi keerutanud , sest umbes neis vetes , kus arvasin end olevat valguskuma näinud , polnud märkigi maast . Laeval hakkas võimust võtma janu ning üha rohkem muretses kapten ka laeva enese pärast . 
Kolmandal päeval peale tormi hakkasid mehed taas ohverdust nõudma . Alhazred oli dzinnidega sobingusse astunud — kinnitasid nad — ja kurjad jõud mängivad meiega surmamängu seni , kuni me ei anna neile ohvrit . Kogu meeskond oli laevalael . 
Ja siis — sel hetkel , kui vaidlus juba tuliseks muutus ja Alhazred alistunult mulle otsa vaatas , silmadega otsekui mulle minu lubadust meelde tuletades — hõikas mastivaht : " Lind ! Ma näen merelindu ! " 
Hull poeet lasti viivitamatult lahti ja mehed tormasid mastide ja võrkude otsa . Ükski lind ei lenda maast kaugele ja tavaliselt lendavad nad maa poole . Ma jooksin kapteni kõrvale sillale . 
" Seal , " näitas Masud , ja viipas käega ida poole . Ma pingutasin oma nägemist ning silmasin tõepoolest taevakaarel kogu , mis tiibadega vehkis . Esmapilgul oli raske öelda , mis lind see on . Mina , kes ma olen näinud hiigellindu Rohhi , ei karda peale seda enam ühtegi tiivulist . Ent olevus , mis nüüd meile lähenes- jah , just seda ta tegi — ei sarnanenud sugugi linnule . Mida ligemale ta meie laevale tuli , seda enam hakkasid mehed ärevalt karjuma , mõned neist langesid isegi minestusse . Eksirännak ja janu oli nende meeled juba viimase piirini viinud . 
Lendav olevus laperdas tiibadega , kaldudes üha rohkem alla . Ühe tiivaga vehkis ta palju hoogsamalt , kui teisega . Kes on käinud pistrikuga jahil , teab , et nii lendavad haavatud linnud . Ainult , et tema tiivad olid meeletult pikad ja suured . Otsevaates ei paista linnu kere , ent tema tiibade ulatusest saab aimu ka linnu pikkusest . Kõik teavad , et linnu tiib on umbes sama pikk , kui tema kere . Merel ei paistnud loomulikult ühtegi teist laeva ega ka maad polnud silmapiiril . Tiivuline lendas meie suunas . Sain aru , et tema jõud on otsakorral . 
Mehed haarasid vibude järele . Ka kapten Masud võttis oma vibu ja tõmbas noole vinna . 
Meile lähenes tiivuline inimene . 
Esimesed nooled lendasid olevuse poole , ent kaugelt ja madalalt mööda . Läbi kisa ja röögatuste kuulsin Alhazredi häält : " Sa ei pea teda kartma , Sindbad ! " Ja ma ei kartnud . Käskisin meestel vibud ära panna , sest haavatud tiivulise poolt ei paistnud hädaohu märke . Ta rahmis nõrkevalt tiibadega , keerutas laeva kohal ja püüdis ennast meeleheitlikult kerkivate noolte eest eemale hoida . Ja tema jõud olid tõesti otsakorral . Otse minu ette langes piisake verd , mis kinnitas mulle , et tegu on luust ja lihast olevusega , kes vajab meie abi . Ma karjusin veelkord , et vibud ära pandaks ja need , kes kardavad , võivad alla peitu minna . Veel hüüdsin , et ainult selle olevuse käest võime teada saada , kus pool asub maa . 
Ja siis viipasin , et tiivuline laskuks . Ta tegi veel paar tiiru laeva kohal , iga kord allapoole jõudes . Lõpuks maandus ta laevalaele ja mehed jooksid ulgudes laiali . Nende silmad polnud harjunud selliste olendite nägemisega . 
Põntsatuse saatel pudenes tiivuline laevale ja otsemaid kattusid laevalauad veretilkadega . Ma käskisin tuua rohte ja sidemeid , kuigi esimesest pilgust oli näha , et mees — jah , see ta oli — oli juba liiga palju verd kaotanud . Mina , kapten ja Alhazred kogunesime tema ümber , meie seljataha jäid kaliifi ustavad sõdalased . Meresõitja Sindbad on oma reisidel küll palju uskumatut kohanud , ent lendavat inimest veel mitte . Ja see oli lendav inimene . Mees — pikem ja kõhnem mees , keda ma eales näinud olen . Tema jume oli helepruun ja silmad kitsad ning tumedad , juuksed pikad ja hõbedase kiivri all patsi sõlmitud . Keha oli kaetud ülekullatud turvisplaatidega . Aga tal ei olnud käsi , vaid külgedelt puusadest kuni õlgadeni kasvasid tema ihu seest välja pikad ja laiad nahksed tiivad , mis karvadega kaetud ja mille seest olid kollakad peened luud selgesti näha . Mehe vasak tiib oli kas noole või odaga läbistatud , samuti parem külg . Nool oli veel haavas ja ilmselt oli ta proovinud seda välja hammustada , sest selle ots oli murdunud ja mehe suu vigastatud . Jalad olid tal seevastu lühikesed — ehk minul umbes põlvedeni — ent sitked ja lihaselised . Kolmas haav oli talle kaela löödud . 
Ta istus seljaga vastu laevaparrast , tiivad pikalt külgedele sirutatud ja need tõmblesid kergelt . Me lähenesime ettevaatlikult . 
" Vett , " sosistas mees , " vett , juua ! " 
Ja just seda meil talle pakkuda polnud ! Siiski köitsin oma joogipudeli vöölt lahti ja surusin talle huultele . Ahnelt jõi ta , vesi purskus kurgust tagasi ja segunes ta rinnal verega . 
" Kes sa oled ? " küsisin . 
" Dian Dian Zambal , " surus ta lõpuks oma katkiste huulte vahel . " Ma olen Almarani kuninga kuller . " 
" Ma pole sellisest maast kunagi kuulnud . " 
" Almarani saared...seal , läänes , " sosistas tiivuline mees . Ja edasi — jootsin teda veel oma veega , et tema viimaseid elutunde kergemaks teha — jutustas ta järgmise loo . Almarani saarte kuningriigile tungisid mõned päevad tagasi kallale tundmatud korsaarid . Nad tulid välja tormist ja lasid rajuhoogudel enne üle maa käia , kui ise oma vallutusega kaela langesid . Neid oli meeletu hulk ja osad nendest polnud inimesed . Nende laevad olid draakonid ja relvadeks tulenooled . Nad rüüstasid ja põletasid , röövisid ja tapsid . Nende saagiks langes Almarani kuninga Uazzia palee , kõik selle orjad ja hindamatud aarded . Kuningas Uazzia langes , kaitstes oma naist , kuninganna Zulianat , India printsessi . Enne oma surma jõudis kuningas Dian Diani sõnumiga saata Zuliana isa juurde , et printsess on röövlite küüsi langenud . Aga üks vaenlaste laev hakkas Dian Diani jälitama , et sõnumid nende hirmutegudest India kuninga kõrvu ei jõuaks . Mitu noolt tabasid kullerit , kuid tuul vaibus ja tal õnnestus põgeneda . Kaua lendas ta India poole , millest põhja jäävad mäed on ka tema ja ta rahva kodumaaks . Rahva , kes alati on auks pidanud õilsate kuningate teenimist , kes neid mägidzinnide vastu kaitsnud . Dian Dian oli Zuliana kaasavaraks . Ent samal hetkel , kui Dian Dian lõpuks aru sai , et on haavatud ja kurnatud ning kunagi Indiasse ei jõua , märkas ta silmapiiril purje . Selle poole ta siis lendaski . 
Enne surma — ja seda ei suutnud me kuidagi ära hoida — sosistas ta veel mõistatuslikud sõnad : " Öelge Visharakpunpani kuningale , et Uazzia oli vapper ja õilis . Aga mitte Zuliana jaoks ... Ta ei nutnud , Zuljana ei nutnud . " 
Ja siis tiivuline Dian Dian Zambal suri . Me viskasime ta üle parda . Hiljem kogunesime minu juurde , et sõjanõu pidada . 
" Almarani saared jäävad siit itta , " ütlesin mina . " Ja seal ongi meie viirastuspiraadid . Tõenäoliselt rüüstavad nad praegu saari . Me sõidame ettevaatlikult samuti itta ja kui nad on saartelt lahkunud , katsume nende kohta nii palju teateid koguda , kui saame . " 
" Nad oskavad tormi manada , " ütles kapten Masud . " Siis nemad need olidki , kes tormi tõid , et seda kasutades ja selle varjus saartele kallale tungida . Nemad , mitte Alhazred . " 
" Me oleme tundmatutes vetes , Masud . Ja meie varud lõppevad varsti ning laev tahab parandamist . Mujale , kui Almarani poole , pole meil sõita . Surm korsaaride käe läbi on parem , kui siin janusse kõngeda . " 
" Olen nõus , Sindbad , tarkus ise kõneleb sinu läbi , " kostis Masud . 
Siis kutsusin ma Alhazredi enda juurde ja küsisin : " Sa oled palju rännanud , luuletaja . Kas tead midagi Almarani saartest või Visharakpunpani kuningast . " 
" Ka sina , Sindbad , oled palju rännanud , " vastas ta . " Ent pole samuti sellistest maadest kuulnud . Ma ei tea , kus need asuvad , või milliseid aardeid peidavad . " 
" Kas ehk oskad sa öelda , kas on olemas jõude , mis oskavad käskida tuuli ja torme ? " 
" On olemas jõude , mis oskavad käskida välimisi sfääre ja Maa enda tiirlemist . On olemas jõude , mis võivad luua elu ja selle ainsa viipega hävitada . Aga kindlasti pole need sinu korsaarid , " ütles ta ja muigas . 
Kuigi Alhazred oli hull , polnud ta rumal . Olin samadele järeldustele ise jõudnud . " Viirastuskorsaarid on harilikult rüüstanud Araabia ja Eritrea rannikud ja kaubalaevu , " ütlesin Alhazredile . " Nüüd on nad äkki jõudnud siia , tühjadele vetele . Miks ? " 
" Ju nad polegi viirastused , vaid jagavad meiega sama saatust . " 
" Arvan samuti . Mitte tormi ei mananud nad , vaid langesid ise sama tormi ohvriks . Esmalt laastas Almarani saari torm ja siis tulid korsaarid , keda samuti raju lõuna poole kandnud oli . Nende endi vaenlane osutus nüüd nende liitlaseks . Me liigume Almarani saarte poole , Alhazred . " 
" Kas sa lased seal mu maha panna , Sindbad ? " 
" Mehed ei süüdista tormis enam sind . Maad nähes — ka rüüstatut — nad rahunevad . Ma kavatsen sealt edasi purjetada . Kui sinus on piisavalt julgust , võid kaasa tulla . " 
" Mind ei kohuta ükski maapealne jõud , " kostis Alhazred . 
Almarani saared hakkasid paistma järgmise päeva hommikul . Ma nägin , et neid on palju , et nad on ilusad ja rohelised ja kindlasti on seal palju viljakandvaid puid ja kosutavaid allikaid . Merel ei paistnud ühtegi purje . Sõitsime kaares ümber mitme saare , et näha elumärki või mõnd ohtu , mis kõneleks korsaaridest . Aga kõik oli vaikne . Lõpuks märkasime sadamat ja mina ning neli sõdalast läksime paadiga maale . Sadam oli väike ja tormist rüüstatud . Olid ka lihtsad majad , mis sugugi ei sarnanenud Basra kaupmeeste uhketele elamutele . Oli võitluse jälgi ja mõned roiskuma hakkavad laibad . Ilmselt kuulusid need saareelanikele , sest neid oli palju ja need polnud sõdalased . Liikusime mööda teed edasi linna poole . Meid nähes tulid inimesed oma pelgupaigust välja . Ütlesime , et oleme rahulikud kaupmehed ja küsisime juhatust kuningapalee poole . Nende keelest oli raske aru saada , mõneti sarnanes see india omale . Aga nad ütlesid , et kuningas elab teisel saarel ja nemad matavad ainult laipu , mis sarviliste draakonite rünnakust maha jäänud . Palju ei osanud nad korsaaride kohta rääkida ja me läksime laevale tagasi , et edasi sõita . Mitmeid saari nägime oma teel ja igalpool surma ja hävingut , mida korsaarid külvanud . Vägev pidi olema nende laevastik ja suured jõud . Saime teada , et Almaran pole kaua kellegagi sõdinud ja sestap nad ka rünnaku vastu kaitsetud olid . Muudest rahvastest tunnevad nad ainult Visharakpunpani kuningriiki Indias ja lõunasse jäävaid metslasi , kes söövad inimesi ja on karvased nagu ahvid . See oli vaene maa ja kõik , mida röövlid siit saagiks said , oli peamiselt toidukraam ja orjad . Aga nad nutsid taga oma kuningat ja kuningannat . 
Korsaarid olid tulnud tormidzinniga ja lennanud merelohedel . Nad olid sarvikud ja koos nendega olid olnud ka kurjad deemonid . Armu nad ei heitnud , kes vastu julges hakata , tapeti ja paljud veeti kaasa orjadeks . 
Kapten Masud küsitles ellujäänuid , kes meresõidust midagi teadsid , ning nii oskasime panna paika siit kõige otsesema meretee India poole . Ometi polnud meil vaja veel sinna sõita , sest korsaarid olid oma lohedel lahkunud lääne poole . Kogusime korsaaride relvi ja kõike muud , mis neist maha jäänud . Olid mõned murdunud mõõgad , odad , nooled , kiivrid , raudsärgid ja ihuliikmed . Kõik omad surnud olid nad kaasa võtnud . Kutsusin ka Alhazredi kogutud saaki vaatama . 
" Nende riistad ei sarnane ühelegi minu poolt tuntud rahvale , " arvas luuletaja lõpuks . 
" Kuid veenavad mind , et nad on harilikud inimesed . " Ent relvad olid tõesti kummalised . Võikad deemonid ehtisid nende mõõgapidemeid ja teras polnud sugugi damaskuse või mosuli oma . 
Alhazred puistas oma kotikesest rohte , suitsetas neid pannil ja hingas joovastavaid aroome sisse . Ta silmad sulgusid ja ta pobises mulle tundmatus keeles . Siis avas ta need taas . " Nad on tulnud kaugelt , nad on võõrad , " ütles ta . " Ja mitte kõik nende hulgast pole inimesed . " 
" Kas sa saad näha , kus nad praegu on ? " 
" Ei . Peale selle , et nad on merel . Ja mitte väga kaugel . " 
" Sa oled siis muqarribun ? Maag ? " 
" Kõige harilikum surelik ja õnnetu inimene , kelle saatuseks näha asju , mis on parem nägemata jätta , " vastas Alhazred napilt . 
Me parandasime oma laeva , täiendasime varusid ja lahkusime Almarani saartelt . Purjetasime õhtukaare poole ja mitmeid päevi ei näinud me enam ühtegi maad ega purje . Siin olid veed , kus kaubitsejad ei käinud ja sellepärast polnudki keegi kunagi kuulnud Almarani saartest . 
Arvasime , et Aafrika elevandiluudega rannikud on lähemal . Ent päevad venisid ja Aafrikat ei paistnud . Ma mõtlesin , et ehk on korsaaride kodupaik neil tundmatutel Aafrika rannikutel , kuhu ainult vähesed seilanud on . Jah , kas oli minus piisavalt arutut julgust , et otse lõvikoopasse minna ? Kuid milline muu moodus oleks meie ülesande lahendust lähemale toonud ? Ma olen Meresõitja Sindbad , kelle poolel on olnud alati õnn ja ma olin rikas . Minu väljaostmise kulud oleks korvanud kaliif — nii leppisime El Haziziga kokku ; ja nüüd , kus teadsin , et korsaarid on tõesti lihast ja luust — või vähemasti enamus neist — ei kartnud ma midagi . Loomulikult polnud minu kavades ennast lihtsalt vangi anda , saatus oli see , mis niimoodi otsustas . 
Enne kui Aafrika manner paistma hakkas , nägime silmapiiril kahte purje . Need ei sarnanenud sugugi neile purjedele , milliseid nägema olime harjunud . Ent peagi nad kadusid , nagu oleksid tõesti kuulunud viirastuslaevadele . Järgmisel päeval märkasime saart ja selle tagant taamal Aafrika rannikut . Saar oli tühi ja väike , kuid veidi enne meid oli keegi seal randunud ja tuld teinud . See oli märk , et korsaarid võivad olla lähedal . 
Meile tungiti kallale samal ööl , mil saarel magasime . Sõjasalgast tapeti neli , ligi pooled meremeestest , mina Alhazred ja kapten Masud võeti vangi . Lahing ja kallaletung oli olnud nii ootamatu , et vastuhakuks polnud isegi aega . Pimedas , ainult tõrvikuvalguses nad tulid ning ehk vähendas meie vastupanusoovi ka korsaaride metsik välimus . Nad olid kõik väga pikad ja tugevad mehed , kandsid loomanahkadest sõjajakke ja raudseid pantsereid . Nad olid pikkade heledate juuste ja habemetega , rääkisid deemonite keeles ja kandsid peas sarvilisi kiivreid . Nende relvadeks olid tugevad vibud , sõjakirved ja imelikud pikad , sirged ja rasked mõõgad ; võitlesid nad vapralt ning julgelt , karjudes sealjuures tänusõnu oma jumalatele . 
Hommikul — poole ööst veetsin kinniseotuna lõkke ääres — hakkasid meie vangistajad saaki jagama . Siis nägin ka nende laevu . Needki erinesid nii palju tavalistest alustest , mis Araabia merel sõidavad . Iialgi varem pole ma näinud nii pikki , kitsaid ja hirmsaid laevu . Kokku oli neid kaks ja mõlemaid ehtisid draakonipead , mis otsekui maokujulisest laevast enesest välja kasvasid . Laevade külgedele olid kinnitatud kilbid ja sealt ulatusid välja pikad aerud . Purjed olid nelinurksed . Nüüd teadsin ma , miks nad nii kiiresti meie meredel rüüstanud on ja millest tulevad jutud nende viirastuslikkusest . Kogenud meremehena nägin ma kohe selliste laevade eeliseid . Võimsad ja tugevad , istuvad hästi vees ja peavad vastu ookeanilainetele , mahukad — et saab ette võtta pikki reise . Ent nende põhiline voorus oli ehituses , tõepoolest nagu merimaod — vilkad ja sihvakad . Hommikuse mereudu seest väljuvad draakonid , metsiku välimusega sarvikud tungivad kallale , tapavad , rüüstavad ja kaovad sama kiiresti kui ilmusid . Jah , nad olid inimesed , aga meresõidu ja röövimise alal vilunumad , kui kõik rahvad , keda kunagi olen kohanud . 
Ent mitte kõik neist ei sarnanenud nii väga inimestele . Olles juba näinud tiivulist meest ja neid karvaseid poolahvidest inimesi kaugetel lõunamere saartel , ei pidanuks ma üllatuma . Ometi pani mõne korsaari välimus mind õhku ahmima . Ühte neist , kes paistis olevat nende peamees , kutsuti Hairlik . Veelgi pikem oli ta ülejäänud sõdalastest , ent habemeta , roheliste silmade , piklike teravatipuliste kõrvadega ja tema mõlemal käel oli kuus sõrme . Kergus , millega ta kaubapakke tõstis ja vange pildus , lasi arvata , et tema jõud hariliku inimese omast mitmeid kordi üle on . 
Niisiis , olime me kinniseotud ja ootasime oma saatust . Alhazred pomises mulle : " Karda lohesid , kes on tulnud jääst , Sindbad . " 
Hairlik ja kaks sarviliste kiivritega meest kogunesid meie ümber . Nad katsusid meid ja kompasid , otsekui uurides , vaidlesid oma talumatus keeles ja karjusid midagi . Lõpuks küsis Hairlik täiesti arusaadavas araabia keeles : 
" Kes teist on pealik ? " 
" Mina , " vastasin , " Meresõitja Sindbad Bagdadist . Kõik kaubad laeval kuuluvad minule . " 
" Me vaidleme , " ütles Hairlik ja tema hääl oli nagu oleks mitu kivi üksteise vastu kraapinud , " kes teist orjadeks müüa . Palju on sinu varandus ? " 
Ma lugesin talle ette oma kalliskivid , aarded , kaamelid ja naised . " Neljandik sellest on sinu , kui lased meid eluga minna . " 
Nad olid üllatunud ja jahmunud . " Sa oled kuningas ? " küsis teravate kõrvadega mees . 
" Ma olen meresõitja ja kaupmees , " vastasin . " Minu rikkused on tühised Harun al Rashidi varanduse kõrval . " 
" Ja kuidas sa siia sattusid ? " 
" Me olime teel Indiasse aga torm paiskas meid teelt kõrvale , lõunasse . Nüüd oleme teelt eksinud ja purjetame Aafrika poole , et leida vett ja maad . " 
Nad pidasid aru , kisasid sealjuures kõvasti ja tõmbasid isegi mõõgad välja . 
Mina ütlesin : " Laske ellujäänutel minna viima sõna minu vangilangemisest . Kapten Masud purjetab tagasi Bagdadi ja toob sulle minu eest lunaraha . " 
" Me viime sind oma kuninga ette , " vastas Hairlik lõpuks . " Tema otsustab . " 
Ma ei taha pikemalt peatuda järgmiste päevade vintsutustel , mis meile osaks said . Hoolimata minu palvetest jäeti meid seotuks ja visati draakonlaeva põhja . Seal me vedelesime , närisime röövlite poolt meile visatud järatud konte ja vaid viivuks lasti meid parda äärde loomulikke vajadusi rahuldama . Me olime laeva ninaosas , kohe draakoni kuju all . Kahel pool laeval istusid mehed aerude taga , ent puhus pärituul ja nad ei pidanud palju vaeva nägema . Kapten Hairlik ja paar kõrgemat seisusest meest elasid laeva päras kubrikus . Peale meie rohkem vange polnud , küll aga mujalt riisutud saaki . Ilmselt olid need laevad Almarani saartelt röövretkele tulnud , ent ülejäänud karavanist maha jäänud . 
Purjetasime piki Aafrika rannikut põhja poole . Ka öösiti seisis Hairlik kaptenisillal , jälgis teraselt merd ja jagas käske . Ülejäänud mehed magasid vaheldumisi , ent Hairlik mitte kunagi . Mees , kes ei maga ja näeb pimedas ... Meie laevuke , kuhu korsaarid jätsid ainult kõige hädapärasema meeskonna , võeti kahe draakonlaeva vahele . Sellel polnud lootustki põgeneda . Ilmselt kavatsesid nad selle mõnes sadamas maha müüa . 
Reisi ajal saime Alhazrediga rääkida . Vanamees — ilmselt oma hulluse tõttu — võttis kõiki vintsutusi rahuga ja tema suust ei tulnud ainsatki hädaldust . 
" Sindbad , " ütles Alhazred mulle , " Al Azif , see on ikka veel minu käes , ma peitsin selle oma riiete alla ja nad ei puutunud seda . Kui ma saan , annan selle sulle . Toimeta see Indiasse ... " 
" Kui mul iialgi avaneb võimalus Indiasse minna , võtan selle kaasa . Ent praegu tuleb loota , et röövlid teil Bagdadi poole valuraha järele minna lasevad . " 
Jälle olime teel kolm päeva . Tundsin ranniku lähedust , nägin õhus linde ja kuulsin nende karjeid . Viimasel päeval keerasime me aga hommiku poole ja merelinnud jäid meist üha rohkem maha . Ilmselt olime teel mõnele saarele , kus asus röövlite pelgupaik . Lõpuks sisenesime vaiksesse lahesoppi . Me ei näinud oma ümbrust , kuid peagi kostsid meie kõrvu karjed võõras keeles ; laevade saabumist tervitati . Minu arvestuste järgi pidanuks me olema lähedal Sokotra saarele . Olen seal mõned korrad käinud ja räägitakse , et seal elavad verdjoovad linnud . 
Maale jõudes märkasime mitmesuguseid inimesi ja nende seas ka neid veidraid teravakõrvalisi poolinimesi . Aga oli ka kohalikke , kes pikakasvuliste valgehabemeliste hiiglaste seast oma nahavärviga kergesti eristusid . Sadam oli täis korsaaride laevu — neid draakonikujulisi pikamaa sõjaaluseid . Neid võis olla mitukümmend . Ja mõned neist päris uued , sest sadamas asus ka laevaverhv , millel parasjagu üks järjekordne iludus valmimas oli . Korsaaride laevad olid alt lamedapõhjalised , neid sai hõlpsasti liivasele kaldale tõmmata ja sama kiiresti sealt merele lükata . Saar ei olnud suur , rannast sisemaa poole algas roheline ja viljakas maa , kus asus küla — röövlite asupaik . Hommikupoole jäid mäed . Panin tähele , et ühe mäe tipus asus kunstlik kõrgendik , koonusekujuline küngas , mis liivaga kaetud . 
Meid lohistati maale ja visati eraldi aukudesse . Ometi anti värskemat süüa ja puhast vett . Õhtul tõmmati mind ja Alhazred välja ja viidi mööda külatänavaid uhkema ehitise poole . Panin tähele , et kõrvuti pärismaalaste hüttide ja onnidega oli siia kerkinud ka röövlite poolt ehitatud maju ja varaaitu . Tänavatel oli palju lapsi ja nende välimuses oli midagi nii röövlitest kui kohalikest . Lõpuks viidi mind palmisallu , kus allika kaldal istusid kolm meest . Nad jõid lähkrist kummalise lõhnaga ebameeldivat jooki ja naersid valjusti . Üks neist oli Hairlik , teine keegi vanem , hallima habemega ja kolmas punaste juustega hiiglane , kelle riietus lasi arvata , et tema ongi kuningas . 
Selleks ajaks oli minu peas hakanud küpsema üks mõte . Ma otsustasin selle väljaütlemisega oodata , kuni olem rohkem selgitanud kummaliste röövlite kohta . Üllatuseks avastasin , et kõik kolm meest räägivad araabia keelt , kuigi veidra ja võõrapärase hääldusega . 
" Sa oled pööraselt rikas , Sindbad , " kõnetas mind kuninga välimusega mees . " Kui sa just ei valeta . Valetajatel pea otsast me raiuma . " 
" Rikas ma olen , " vastasin , " ja käinud kaugetes maades ja näinud imeasju , ent iialgi mitte teiesarnaseid röövleid . Olen võidelnud hiigellinnuga , küttinud elevante , näinud tiivulisi inimesi , kuid ei kunagi draakonlaevu ega nii võimsaid meremehi . " 
" Vähesed , kes meid näinud , ellu jäänud , " irvitas kuningas . " Sa saad lunaraha ? " 
" Mul on suured varandused . Ja minu elu eest on Bagdadis palju kostjaid . " 
" Bagdad ? Kus on ? " 
" Oo , te ei tea kus asub igavene Bagdad , kus elab kõikide maade ja rahvaste valitseja Harun al Rashid ? " 
" Kes on Harrun ? " 
" Kaliif . Tema õilsa valitsemise all on rohkem rahvaid kui taevas tähti . Mul on raske kirjeldada , kus asub Bagdad , kuna ei tea , kus ma ise praegu viibin . " 
Lõpuks — peale seda , kui nad aru olid pidanud — joonistas Hairlik liivale kaardi . Saingi aru , et Sokotra saar asub siin lähedal . 
" Sügiseks laev sinu aaretega , " ütles teravakõrvaline mees , " siis saad vabaks . " 
" Mina ja Alhazred , " kostsin ja osutasin oma kaaslase suunas . " Ta on minu kodumaal austatud luuletaja . " 
" Luuletaja ? " küsis kuningas . 
" Skald , " ütles Hairlik , kes nähtavasti meie keelt kõige paremini mõistis . Nad rääkisid siis omavahel ja lõpuks nõudis Alhazredilt luuletust . Hull vanamees mõtles veidi aega ja tõi siis kuuldavale : 
Silmapiiril võõrad rannad meri mõõtmatu draakon oma turjal kannab väge võitmatut igatsedes unes näevad jääd ja lumekirmet taplusesse torm'vad huulil : Odin ühesilmne ! neiut tõmmupalgset surub rinna vastu Haakon vii meid koju ! koju vii nad verejanus draakon 
Paljust ei saanud ma aru , ent luulekeele kõla paitas ka minu kõrvu . Või oskas ta oma sõnadesse panna veel midagi , mis minulegi mõju avaldas — sest meie röövlid , jah , nemad olid tundmatukõlalistest sõnadest võlutud ja lummatud . Nii napp , kui nende araabia keele oskus oligi , jõudsid sõnad nende teadvusesse ja äratasid nende silmis igatsuse . Ja minagi nägin . Nägin jääd , lumiseid mägesid , nagu Kaukasuses või India põhjapiiril . Aga jää , see imeline kivinenud vesi , ei ilmunud mu vaimusilma ette mitte mäetippudes , vaid merel . Mu meeltest libisesid läbi triivivad jääkamakad , mille taamal nägin külma , kõledat ja lumist kallast . 
" Sa tunned meid , skald , " ütles lõpuks kuningas . " Jah , mina olen Haakon Sigvardsson ja siin minu kõrval mu hea sõber elf Hairlik ning onupoeg Hadding Halvortsson . Sa tead meie jumalaid ja kodumaad . Sinu kunst on suurem , kui meie skaldide oma . Me laseme minna teie kaptenil . Kuni sügiseni , ei rohkem . Siis peab ta lunarahaga tagasi olema . Sina ja meresõitja jäävad siia , meil on teid tarvis . " 
Ja kapten Masudil lastigi minna . Ma õpetasin teda , kuidas peab El Hazlili üle otsima ja rääkima talle kõigest , mida me korsaaride kohta teadsime . Samuti rääkisin talle oma kavatsusest ja sõjaplaanist . Aga juhuks , kui see läbi ei lähe , peab ta ikkagi neljandiku osaga minu varandusest sügiseks taas siia saarele jõudma . Sindbad ei kavatsenud lõpetada oma elupäevi metsikute korsaaride keskel , vaid oma majas Bagdadis . 
Ja enam ei koheldud meid ka niiväga vangidena . Saime vabalt saarel ringi jalutada ja korsaaride majapidamisega tutvuda . Jah , nad olid metsikud ja julmad , paljud nende tavad meile võõrad ja imepärased . Alhazred külastas kuninga elamist sagedamini , kui mina . Ta õppis nende keelt ja luuletas kaugetest maadest , mis sõdalased tihti mõtlikuks tegi . Nende laevastik oli väga suur ja nad olid õppinud saarel kasvavatest puudest laevu valmistama . Kui oli hea tuul , suundusid mitmed laevad röövretkile ja naasid mitme nädala pärast , olles saanud palju sõjasaaki . 
Alhazred käis saarel rohkem ringi . Panin tema hulluse arvele , et tihti tuli ta hirmust värisedes ja üle ta krobeliste palede veeresid külmad higipiisad . " Mulle ei meeldi see saar , Sindbad , " kurtis vanamees , " selle õhus on mälestus liiga ammustest aegadest ja mägede vahel ulub tuul nutulaulu oma kunagistele isandatele . " 
Ühel õhtul kutsus kuningas mind ja Alhazredi oma hütti pidustustele . Neil oli oma ajaarvamine — mitte eriti täiuslik — kuid kuidagi olid nad välja arvestanud , et on õige aeg ühe oma ebajumala kummardamiseks . Selleks veristati saarel palju loomi , joodi ohjeldamatult röövsaagiks toodud veine ja lauldi laule oma puuslike ülistuseks . Kuninga elukohas pandi mind istuma laua taha ja kallati veini . Ma jõin seda ja tundsin ära koduste viinamarjade maitse . Ka mina polnud ammu kodus käinud ja igatsus Bagdadi järele puges südamesse . Ei olnud mulle aga antud kaheksandalt reisilt veel niipea kodumaile jõuda . Lauas istus ka naine , kauneim kõigist , keda ma eales näinud olen . Nii suur oli tema ilu , et pani minu pea ringi käima . See kaunitar võinuks paluda päikest , et ta tõuseb ja särab ise tema asemel . Ja kuigi mu pea juba veinist ja armastusest ringi käis , suutsin ometi tähele panna , et kindlasti polnud naine samast soost mereröövlitega ega sarnanenud ka saareelanikega , kelle seast paljud korsaarid enesele naise olid võtnud . 
Naine istus kuningas Haakoni paremal käel ja oli tema suure hoolitsuse ja tähelepanu all . Ometi polnud tema näol varjugi rõõmust , kiindumusest või õnnest , milleks selline olend ometi sündinud oli . Kurvalt vaatas ringi , põlgusega pilgus röövlite metsikute kommete pärast , ohkas ega puutunud sugugi sööki ega jooki . 
Lõpuks võtsin julguse teda kõnetada ja ütlesin , kes ma ise olen . 
Kurval häälel vastas naine : " Ma olen Zuliana , Visharakpunpani printsess ja Almarani kuninganna . Ja mulle on langenud osaks kõige valusam ja alandavam ühe naise elus — saada oma armastatud mehe mõrvari vägivaldseks kaasaks . " 
" Enne kui mind vangistati , käisin ma Almarani saartel ja nägin hävingut ja laastamistööd , mida korsaarid seal korda saatsid , " ütlesin . 
" Kuid miks sa käisid nendel saartel , oo Sindbad ? Tavaliselt ei peatu uhked kaupmehed meie randadel . " 
Ja märgates , et röövlid prassimise ja oma vägitegude üle kiitlemisega ametis on , jutustasin Zulianale , kuidas olime merel kohanud suremas Dian Dian Zambali ja purjetanud varude täiendamiseks Almarani saartele . Lisasin ka tiivulise sõnumiviija mõistatusliku vannutuse Visharakpunpani kuningale , et Uazzia oli vapper ja õilis , kuid mitte Zuliana jaoks , kes ei nutnud . Seda kuuldes naine punastas kergelt ja heitis mulle naeratava , kuid häbeliku pilgu . " Ma ei ole tavaline naine , " ütles ta , " minu armastus on ainulaadne maailmas . Ja kuigi tõesti ma armastasin kuningas Uazziat , polnud see armastus see , milleks ma sündinud olen . " 
" Sa oled loodud armastuse jaoks , kaunis Zuliana , " sõnasin mina . " Ja õnnelik on see mees , keda sa sellega austad . " 
" Oleksin nõus andma kõik maailmas , et Haakoni võimu alt ja sellelt saarelt pääseda , " ohkas Zuliana . " Palju mul küll pole — kaotatud kuningriik ja minult röövitud varandused . " 
" Ainuüksi sinu õnne nimel on paljud mehed valmis võitlusse astuma ; ainult selle eest , et ükski pisar üle sinu palge ei veereks . " 
" Sa kõneled asjadest , millest sa ei tea , Sindbad . Minu õnn on minu pisarates , " vastas naine ja rohkem me temaga sel õhtul ei rääkinud , sest Haakon katkestas meie vestluse . 
Mul õnnestus üht-teist teada saada korsaaride ajaloo ja saatuse kohta ning kõige suuremaks abiks oli siin Alhazred , kes oma luulekunstiga oli sagedane külaline Haakoni ja Hairliku juures . Need metsikud mehed , kavalad ja vaprad ühteaegu , ei kujutanud siiski täpselt ette , millises maailmas nad on . Nad rüüstasid Araabia ning Kalifaadi kaldaid ; kõiki laevu , mis neile ette sattusid , müüsid kaupa sadamates , kauplesid orjadega ja enamuse oma saagist vahetasid nad eluks tarvilike asjade vastu . Alhazred jutustas mulle nii : 
" Kunagi elasid nad kaugel , teiselpool maailma , ilmselt päris selle ääre lähedal . Nii nad ise arvavad , teadmata , et Maa on ümmargune ja sfäärides leidub veel palju selle sarnaseid . Nad õppisid ehitama laevu ja röövima kaugemaid kaldaid , sest nende enda maa oli kidur ja vaene . Haakoni rahva lähedal , jäiste mägede vahel elasid elfid , kellega nad aastasadu sõbrad olid olnud . Elfid on poolinimesed — nende eluiga on ometigi kümneid kordi pikem , nad tugevad , näevad pimedas ega maga . Koos elfidega olid nad tugevad ; ometi ühinesid ümbruskondsed hõimud nende vastu ja ajasid nad minema . Palju elfe tapeti ja need , kes rännakule asusid , on viimased sellest soost . Kaua purjetasid nad mööda maailma , otsides enestele uut elupaika . Osad laevad jäid maha , teised liikusid edasi . Ei leidnud nad enestele kohta , kõik paremad paigad olid juba hõivatud . Ja kuhu iganes nad elfidega ei saabunud , aeti neid suure sõjaga minema . Torm paiskas neid Aafrika kallastele ja kuna seal peale kõrbe midagi muud polnud , liikusid nad edasi . Kaks aastat kestis nende rännak mööda metsikuid Aafrika rannikuid . Nad avastasid foiniiklaste sadamad ja kolooniad , mida see suur rahvas endast kunagi Aafrika veertele maha jätnud . Kuid nad said aru , et asuvad inimtühjades paikades , kus teha pole midagi . Lõpuks silmas nende laevastik teist laeva , see rööviti paljaks ja vangidelt piinati välja kõik , mida nad teadsid . Rikkused , kuld , viljakad maad ootavad neid ees Araabia meres . Siia nad jäidki , anastades selle saare . Neil on suur aardekamber , kuhu on aastate viisi kogutud rikkusi , sest nad tahtsid tagasi pöörduda oma kodupaika , et seal uuesti võim võtta . Kuid nad ei tea teed . Osad neist — Hairlik eriti — soovivad varsti teele asuda . Haakon ja paljud teised , on siin aga kodunenud ega soovi enam kuhugi minna . " 
" Ja kuidas mina või sina saame neid aidata ? " küsisin . 
" Sa oled suur meresõitja , Sindbad . Nad arvavad , et sina oskaks neid tagasi juhtida . Minus näevad nad nõida , kes suudab vaadata tulevikku ja minevikku ja neile teed osutada . " 
" Suudad sa seda tõesti , Alhazred ? " 
" Ma näen läbi oma meelte nende jumalaid . Ma tunnen neid . Odin ja Aesir võitlesid kunagi iidsetel aegadel Cthulhuga...ja see võitlus pole veel lõppenud , Sindbad . Kirjutades oma raamatut , tungisin ma kohtadesse , kuhu mul polnud õigus minna . Nüüd nad teavad , et ma olen neid näinud . Oma meeltega olin otsekui salakuulaja , kes võõra vaenuväe laagrisse hiilinud . Minu raamat äratas iidsed jõud ja ma kardan neid . Ainult Gondwhana templite preestrid on võimelised need jõud taas uinutama . Ent ma mõtlen , kas tõesti pole meie röövlite kaugel kodumaal väravaid ja õpetusi , mis veelgi paremini suudaks Cthulhu õudusi taltsutada . Mulle on räägitud , et kuskil kaugel jäämägede maal ja igaveste metsade vahel puhkab jumalus , kes suudaks Cthulhule , Yogsthothile ja Mrakibis Thathupile vastu asuda , kes pole veel unustanud muistset viha . Ma arvan , et aitan seda rahvast siin , või vähemalt neid , kes igatsevad kodumaile tagasi pöörduda . Mulle ei meeldi siin saarel , Sindbad , see on halb saar . Neetud . " 
Ma nägin , et vanamees jälle oma hulluse teedele kandub ja ei küsinud enam rohkem . Järgmiste nädalate jooksul hakkasidki minu vangistajad minult täpsemalt uurima , kui hästi ma tunnen mereteid ja kas tean , kuidas purjetatakse Skandiasse . Ma polnud sellest maast kunagi kuulnud ja nii neile ka ütlesin . Rääkisin maadest , mida tunnen ja nad kuulasid imestades . Ja ikka ja jälle poetasin oma jutte Kalifaadi hiilgusest , tema alatutest vaenlastest Pärsias ja Harun Al Rashidi koja uhkusest . 
Aga Alhazred ja osad korsaaridest , kes elfi poole kaldusid , mõlgutasid tõesti mõtteid oma kodumaale tagasipöördumisest . Suured olid nende kokkuröövitud rikkused ja nende abil lootsid nad kodumail uusi liitlasi võita ja vaenlased alistada . Nägin hullu luuletajat sageli kirjutamas , ta oli alustanud uut raamatut . Ta esitas meie vangistajatele küsimusi nende jumalate kohta , suitsetas jälle oma rohte , viibis sageli poolärkvel olekus ja sonis Yogsothothist ja Dagonist . Iseäranis palju aega veetis ta Hairliki seltskonnas , kes mäletas väga ammuseid aegu . Ja mida ta ise ei mäletanud , oli kuulnud oma esivanematelt , kes olid elanud aegadel , mil inimene veel väga noor oli . 
Ja mina , Meresõitja Sindbad , Bagdadi kuulus kaupmees , millega tegelesin siis mina ? Zuliana oli täitnud kõik minu meeled , äratanud vanamehes tunded , mida ta enam iial ei lootnud õitsvele puhkevat . Ma nägin teda harva , sest elasime saare erinevates osades . Mererannal jalutamine oli Zuliana üheks ainsaks meelelahutuseks . Mõnikord nägin ma teda eemalt , kui ta igatseval pilgul üle mere kaugusse vaatas , sinna , kuhu jäi temalt röövitud kodumaa ja tapetud abikaasa . Sügisel , järjekordse ebajumala kummardamise pidustuste ajal , pidi Haakon korraldama pulmad . Ja umbes selleks ajaks ootasin tagasi ka Masudi . Kui need sündmused lähenesid , palusin ennast viia Haakoni jutule . 
Ta istus palmisalus ja teritas käial oma pikka sirge teraga mõõka . Hiljuti oli kuningas ise käinud röövretkel ja kaasa toonud rohkesti Abu Dazizi magusat veini , mida ta oma töö peale kannust rüüpas . 
" Kuningas , " ütlesin . " varsti saabub laev minu lunarahaga . Siis lubasid sa minul ja Alhazredil minna . " 
" Nii see on , " vastas ta . " Jarl ei murra oma sõnu . " 
" Ma olen kuulnud , et Alhazred soovib hoopis elfi ja teiste laevadega teie kodumaa poole purjetada . Paljud sinu mehed igatsevad lumiste mägede järele . " 
" Me tulime siia mitu aastat , " lausus Haakon . " Võibolla üldse üle maailma serva teisele poole . Siin pole midagi , mis meenutaks minu kodu . Kõik on võõras aga ma olen sellega ära harjunud . Ja paljud mehed ka . Neil on siin naised ja lapsed . Me ei pruugi enam tagasi jõuda . " 
" Kas sina ei igatse tagasi minna ? " 
" Üle kõige maailmas tahan ma just seda . Aga tagasi minnes sean ma ohtu kõik , mille oleme saavutanud . Kes soovib — mingu , ent mina jään siia . Ja paljud laevad veel . " 
" Te olete kõige võimsamad sõjamehed merel , keda ma iial näinud , " kostsin . " Sinu rünnaku vastu on kõik kaitsetud . " 
" Täna , Sindbad , räägid sa ainult sulatõtt , " naeris Haakon . " Jah , me oleme võitmatud , sest me ei karda surma . Iga sõdalase unistuseks on hukkuda vapralt lahingus , et Valhallas jumalate pidulaua taga istuda . " 
" Sinu laevade rüüstamised on paljud võimsad kuningad murelikuks teinud , Haakon . Ükskord langeb nende raev sinu rahva peale . " 
" Me ei karda surma , " kordas korsaar . 
" Aga te toote seda endale lähemale . Sa tead , et mul on õnn olla kõigevägevama Kaliifi usaldusalune . Ja teie elupaik asub maades , mida Kaliif enesele peab ning temal lasub ka kohus oma alamaid röövimiste eest kaitsta . " 
" Ja teie kaliifi ei karda me ka . Kui tarvis , võitleme ja seni pole ükski valitseja meid alistanud . Mina olen siin kuningas ! Ja kui see teie kaliifile ei meeldi , saatku oma sõjaväed . " 
" Aegupidi saab teie laevadeehitamise kunst kaliifile teatavaks . Sinu mehed vananevad ja kui Hairlik purjetab kodumaale tagasi , jääb teid veelgi vähemaks . Teie lapsed ei näe enam vajadust mööda meresid röövida , vaid igatsevad rahulikku elu . Ükski saar , Haakon , asugu see millises meres tahes , ei saa olla kogu maailmaga vaenujalal . Varem või hiljem tehakse teie röövimistele lõpp . " 
" Siis olgu see parem hiljem . " 
" Kas sina ei igatse rahulikumat elu sel õndsal saarel , veetes omad elupäevad külluses ja õnnelikus abielus ? " 
" Ei , see pole minu unistus mitte , " vastas Haakon . " Ja ma arvan , et sa saad minust aru . Kui saatus on sind kutsunud merele , siis sinna pead sa jääma . " 
" Kuid kas igaveseks , kuningas ? Ja kas röövimine on ainus , mis sind merele kutsub ? " 
" Meie õnn on merel . " 
" Minu sõber Alhazred , " ütlesin , " rääkis mulle hiljuti , et kreeklaste valitseja juurde saabunud kaugetest lumistest maadest laevadel sõjasalk , kes alguses maad röövinud , ent siis ennast valitseja hoole alla andnud . Nüüd on nad merede hirm ja keisri isiklik ihukaitsevägi . Nad on austatud ja lugupeetud , teenivad kuulsust ja elatist mõõgaga . Mõtle selle üle , Haakon . Ja mõtle selle peale , et teie pole kaliifi ainsad vaenlased . " 
Ja sügise vihmade saabudes muutus Zuliana üha nukramaks , sest tema pulmapäev lähenes . Minus aga kasvas iha selle kauneima naise järele , tundsin ennast nooremana ja põdesin meeltes juba ette lahkumispäeva . Oleksin olnud vaba , teinuksin Zulianale ettepaneku saada minu neljandaks naiseks . Aga praegu olime me mõlemad vangis ja korsaaride meelevallas . Põgeneda polnud võimalik ning Masudi laeva saabumine tähendas ka minu äraminekut . Kui Haakon minu pakkumise vastu peaks võtma , avaneb mul veel võimalus Zulianat näha , kuid siis juba teise mehe naisena . Ent seni ei paistnud kuningale minu pakkumine huvi pakkuvat — Haakon sõitis oma laevaga hoopis röövima , kurtis , et liiga palju on merest eemal olnud . Samal ajal tegi Hairlik juba ettevalmistusi teeleasumiseks . Neli kõige suuremat laeva elfide ja inimestega pidid varsti teele asuma ning Alhazred nende seas . Ta oli hull . Jah , ka mina olen reisinud tundmatutele maadele , ent alati kasu pärast . Tema aga läks oma hullusest , lootes leida iidseid jumalaid . Alhazred valis sellise saatuse endale ise , keeldudes naasmast minuga Bagdadi . 
Nad kutsusid teda skaldiks ja laulsid pimedatel õhtutel : 
Sünnikoht ei oota koju poegi põlatuid kes kord ilma äärde neatud häälel kõlatul sõjasaagist vajund looka tugev laevaparras annaks see vaid õigust seista taaskord kodurannal ! 
Rääkisin oma jalutuskäikudel kohalike elanikega . Küsisin nendelt aegade kohta , mil korsaare siin veel polnud . Aga enamuses olid saareasukad noored naised ja nad vastasid lühidalt , et tulid mehed merelt , tapsid nende abikaasad ja võtsid saarenaiste seast endale uued . Paistab , et see oligi nende korsaaride komme . Aga ei paistnud need kaunitarid mulle väga õnnetutena , kuigi kullast nad vaevalt suurt pidada oskasid . Naisterahva meel ja süda , oh andke mulle mõistust neid mõista ! 
Ühe vanema naise käest pärisin , mis mägi on kuhjatud sinna kaljudele . Minu küsimuse peale põrkus ta minust eemale ja pobises kaitsesõnu . Siiski sain teada , et parem on sellele mäele mitte läheneda . Seal uluvad surnute vaimud . Koolnulaulu mägi , nii kutsuti seda . Panin selle tuule arvele , sest mäekurudes puhub tuul ikka omamoodi ja vilistab läbi pilude hirmsaid viise . Ka Alhazredilt küsisin selle mäe kohta , kuid ta ainult kinnitas naise sõnu ja ütles — jälle oma hullusõnadega segamini — et parem , kui ükski surelik sellele mäele ei läheneks . Aga rohkem kui saladuslik mägi või miski muu sellel saarel , huvitas mind Zuliana . Otsisin iga võimalust tema kohtamiseks , hulkusin saarel ringi , läksin tema eluaseme ligidusse ja sepitsesin armuvärsse . 
Ma kohtasin Zulianat rannas , ettekavatsetult , ühel õhtul teda jälitades . Rääkisin talle oma tunnetest , kartes jääda naeruväärseks , kuulutasin , et teen kõik , et teda kuidagi aidata . Ta sulges oma pehme pihuga mu suu , võttis käest kinni ja tõmbas õrnalt palmisalu poole , mis rannaliivast veidi eemal . Seal lasi ta oma hõlsti aeglaselt mööda keha maha libiseda , vaid hetkeks suutsin sõnatult silmitseda seda täiuslikku ihu , kui ta käte vahele haarasin . Oo , õndsus ja tänutunne...ma võtsin vastu Visharakpunpani printsessi armastuse — nii täiuslik oli see , et kõik muu mu meeltest kadus . Ja siis , kui taevatähed kõrgel süttisid ja pimedus saarele laskus , kui Zuliana hõõgvel keha liival siugles ja minu oma janunedes õnnest vappus , kuulsin , kuidas mu armastatu nutab . 
Korraga olin üleni märg ja ma ei saanud aru , kuidas tõesti naise pisarad mind nii üle ujutada said . Aga jälle vedas alasti Zuliana mind ookeani ja me kümblesime lainetes . Enne kui naine oma eluaseme poole tagasi jooksis , sosistas ta mulle : " Ma nutsin , Sindbad , ma nutsin . Sina oled see mees . Sina oled mu ainus armastatu . " 
Järgmisel õhtul ootasin samamoodi Zulianat mereveerel , meie armastuse võimatusest ikka veel joobunud ja peast segi . Aga ta ei tulnud . Ei tulnud ülejärgmiselgi ja minu süda murdus . Uskusin , et põhjuseks on Haakoni saabumine , kes peale pikka merereisi Zuliana võlusid naudib . Ma läksin naise elamu poole , piilusin aknast sisse , ent ei näinud midagi . Võtsin julguse rindu ning ronisin läbi akna sisse . 
" Sindbad ? " kuulsin pimedusest sosinat . 
" Jah , mina . Tulin sind otsima . " 
" Mine ära ! Palun mine ära ! " 
Käsikaudu leidsin ta üles . Ikka veel sosistades , et ma pean lahkuma , viskus naine minu embusse . Ta nuttis . Ma suudlesin ta märgi põski aga oli juba hilja . Ma ei jõudnud veel naist pimeduses õieti nähagi , kui uks lahti paiskus ja Haakon seisis tõrvik käes lävel . 
Kui tema kõrval poleks seisnud Hairlik , oleks Haakon mul sealsamas pea maha raiunud , kuid elfi tarmukus päästis mind . Ja võibolla ka Zuliana . Nähes oma mõrsjat minu käte vahel , sööstis Haakon meie poole , visates tõrviku nurka ja viibutas mõõka . Hairlik haaras ta oma tugevate käte vahele , väänas talt mõõga peost välja . 
" Sa oled andnud sõna , kuningas , " ütles ta . 
Aga Haakoni vihamöiretest ei saanud ma aru ; ta karjus oma keeles ja ainsana tundsin ma ära sõna 'surm' . Nii sain ma teada , kui muutlik ja metsik on nende korsaaride meel , kui ohtlikud on nad , kui vihahoog võimust võtab . Hoolimata oma sõbralikkusest oli Haakon tol ööl valmis mind tapma , ilma et ise teaks , kas tema mõrsja ja minu vahel midagi sündinud on . Hiljem sain ma teada , et Zuliana oli esimesel ööl peale rannast tagasitulekust vahetpidamata nutnud . Ja see nutt oli meid reetnud . 
Mina ei teadnud Zuliana saladust , Haakon aga teadis . Ja võibolla sellest oligi tema raev , et mina olin mees , kes Zuliana nutma pani . Visharakpunpani printsess polnud harilik naine . 
Järgmisel päeval veeti meid korsaaride kohtu ette . Külaplatsile olid kogunenud nende vanemad ja juhid , palju röövleid ja saarerahvast . Mina , Alhazred ja Zuliana olime seotud . Ka hullu luuletaja peale oli langenud Haakoni viha ; kõik tema kaunid poeemid unustatud . Haakon kõneles midagi iidsetest seadustest ja oma antud sõnast , et ma lunaraha saabudes vabaks saan . Sain teada , et olin tema mõrsjat himustades sooritanud koletu kuriteo , ent tema antud sõna peab jääma jõusse . Hairlik oli oma kuninga viha leevendanud . Kui Haakon oli kõnelnud , nõudis ta Zuliana käest selgitust . Naine ütles : " Vägivõimuga oled sa mind võtnud , Haakon ja vägivaldselt lahutanud oma mehest . Ja sulle on teatavaks saanud minu saladus , et ainsa naisena maailmas on jumalad minu sisse pannud needuse või õnne , et ainult selle mehe käte vahel , kes mulle määratud , ma joovastushetkel nutma hakkan . Ma nutan verd . Kui minu ihu ja vaim tunnevad ära ainsa mehe , kes minu armastust väärt on — selle ühe ja ainsa maailmas — purskavad minu silmist verepisarad . Nii on mulle ennustatud aga kunagi varem mitte sündinud . Enne , kui kohtasin meresõitjat Sindbadi . Ja nüüd , Haakon , kui sa seda kõike tead , otsusta , kes oled sina , et vastu astuda jumalate ettemääratusele ja teiste inimeste õnnele . Minu seaduslikust mehest sa mind juba lahutasid ja selle mõrva eest sind ka nuheldakse . Sa võid mind tappa , võid väevõimuga endale jätta — kuid iialgi ei saa ma sinu hellituste ajal nutma verepisaraid . Mitte iialgi ja see on sinu suurim karistus ! " 
Kas olin tõesti olnud märg Zuliana pisarateverest seal rannal , armujoovastusest õhates ? Kas olin see mina , Sindbad , kelle jumalad olid ära valinud Visharakpunpani printsessile ? 
Siis kõneles Hairlik , vaigistades korsaaride röögatused : " Mehed , " ütles ta , " On tõsi , et Zuliana oli üleni verine , kui meie kuningas ta leidis , ja verd voolas tema silmadest . Vana olen ma , teist paljudest sadu aastaid vanem , kuid iial varem pole ma kuulnud sellisest naisest . Kui on tõesti nii , et ühe ainsa mehe puudutus maailmas võib selle naise panna verd nutma , siis parem on sul , kuningas , mitte sekkuda sellistesse asjadesse . Siin on võõras maa ja võõrad jumalad . Kas julged sa ennast panna nende meelevalda ? " 
" Mida tead sina , elf , inimeste asjadest ? " karjus Haakon vastu ja paljud ühinesid tema hüüdega . " Ole sa pealegi sama vana kui Aesir aga ära sekku kuningate asjadesse ! Zuliana on minu saak ja seda tunnistab ka Odin . " 
" Sa oled andnud sõna , Haakon , " ütles Hairlik veelkord . " Et lased Sindbadil minna . " 
" Aga mitte Zulinanal ! " 
" Jäägu see sinu parima äranägemise otsustada . Kui sa julged endale võtta naise , kes on määratud nutma verd ... " 
" Ma võin ise valada kõigi verd kui tahan ! " 
" Igal verel on oma hind . Ja Zuliana vere hinda pole sina võimeline maksma . " 
Kes teab , kuidas oleks vaidlus lahenenud , kui mitte vahimehed poleks hõiganud , et saarele läheneb tundmatu laev . Ilmselt oli selline sündmus korsaaride elus esmakordne , sest kõik nad jooksid kohe relvile ja laevade poole . 
" Need on kreeklased , " ütles mulle Alhazred , kui võõras puri kaugelt nähtavale ilmus . 
" Kreeklased ei purjeta nendes vetes , " vastasin . 
" Nad on laeva palganud , otsivad mind , minu raamatut . Ja nad pole ainsad . " 
Me jäimegi seotult platsile , kui kõik jooksid sadamasse võõrast laeva uudistama . Laeval olid tõepoolest kreeklased . Nägime kaugelt , kuidas nad pardalt rahulippudega lehvitasid ja maabumisluba palusid . Nad tõid Haakonile kingitusi , kummardasid alandlikult ja andsid ennast röövlite kuninga meelevalda . Kaua tassiti laevalt kirste aaretega ja kummardati Haakoni ees . Tundsin isegi ära kreeklased nende kummaliste rõivaste järgi . Ning minus süvenes aukartus hullu Alhazredi ees . Kui ta oli ära ennustanud , et need kreeklased on — kuidas sai ta seda teada ! — siis küllap ka see tõsi oli , et nad vanameest otsivad . Lõpuks veeti meidki rannale , kus käis kauplemine . Kreeklaste pealik — keegi Aristophanes — rääkis mesikeeli Haakoniga , ning lasi üha uusi aardeid laevast välja tuua . Sain aru , et kuna kõik laeval asuvad kirstud niikuinii Haakonile on lubatud , pole ka korsaarid sellele laevale kallale tunginud . Milleks võtta väevõimuga seda , mis niigi nende ! 
" Oo vägev valitseja , " kõneles Aristophanes , " Araabia merede isand , ainult nimeta aarded , mis sulle veel vaja , et lasta oma vangistusest välja osta luuletaja Alhazred , keda ma siin rannal näen ? " 
Nägin , kuidas elf midagi kuningale kõrva sosistas . Äsjane vaen oli unustatud ja nad jälle ühes nõus . 
" Alhazred on meie vang , " lausus Haakon kõheldes , " ja lunaraha tema eest on teel . " 
" Äraütlematult kurb on mul sulle teatada , et Salah Saidi sadamas , kus meie laev viimase peatuse tegi , kõneldi , et kapten Masud , kes Alhazredi eest lunaraha toimetas , on hukkunud , " kostis kreeklane , " ja kõige oma laeva ja aaretega põhja läinud . Ei ole enam kedagi , kes Sindbadi ja Alhazredi eest lunaraha maksaks . " 
" Siis on nad minu vangid ja võin teha nendega , mida iganes soovin ! " kuulutas kuningas . 
" Aga loomulikult , kuningas , " kiitis Aristophanes takka . " Meresõitja Sindbad on sinu meelevallas , ent loovuta nende kullakoormate eest Alhazred meile . Milleks sulle see vääritu luuletaja ? " 
" Ta luuletab üsna hästi . " 
" Karda kreeklasi , kes teevad kingitusi , " pomises Alhazred mulle , " karda , Sindbad , sest nende keelel on mesi aga südames pime vihkamine . Ma olen kadunud . Mina ja veel üsna palju . " 
Kauplemine kestis edasi . Nähes ja kuuldes , et Masudi laev on põhja läinud , polnud Haakonil muidugi enam suuremat lunaraha loota . Samas , oli see uudis talle ka piisav põhjus , et mul pea maha raiuda . Kuid raha jõud oli vägev . Hairlik aga teadis , et minu hukkamine vähendaks ka Alhazredi eluvõimalusi või vähemalt himu neile teejuhiks saada . Alhazredi mahakauplemise vastu oli ta muidugi tõsiselt , kuid üha enam hakkas Haakoni silmis põlema kulla läige . Ma olen kaupmees ja tunnen selle läike kaugelt ära . Kullal on jõudu , mis tihti murrab terve mõistuse , kisub hukatusse ja kiusatusse . Mees on tugev siis , kui tal on jõudu vastu seista valeliku naisterahva ja ebapuhta kulla kutsele . 
" Nad tõepoolest otsivad sind ! " ütlesin ma Alhazredile . " Miks ? Milleks neile sina ? " 
" Olen oma raamatu jaoks käinud mitmetes maades . Olen kõnelnud surnute ja Iidsetega . Aga kõik jätab jälje , Sindbad . Kreeka kuulsad ja muistsed nõiad , kes Athose mäel Cthulhu pühapaigal ikka veel tema altaril vereohvreid toovad , said minust teada . Nüüd on Al Azif neile kullast kallim — selle raamatu abil suudavad nad kutsuda Neid , Kes On Unustatud . " 
" Kreeklased ei too vereohvreid , nagu kurdid või päikesekummardajad , " sõnasin mina , kuigi raske oli juba eristada , kui hull Alhazred tegelikult oli ja mis tema jutust oli sonimine ja mis tõde . 
" Oo jaa , nad ei too tavaliselt vereohvreid , kui see ohver pole just mees , kes on kirjutanud Al Azifi või Nekronomiconi , nagu nad minu raamatut kutsuvad . Ei kellegi muu kui salakuulaja veri rõõmusta Yogsothothi rohkem . Maailmas on kaks templit , Sindbad — Athosel ja Gondhwanas , ainult ühes teevad oma riitusi Sulgejad , teises Avajad . Minu raamat on mõlemaile vajalik . Ja mina ise oma teadmistega . Nüüd olen ma mõtlema hakanud , kas pole ka mitte kolmas tempel olemas , seal kuskil kaugel külmas Hüperboreas , kus puhkab Th'ar ja elas kunagi Odin Aesiris . " 
Ja korraga hakkas vanamees , silmad sulgedes , tuimal häälel soiguma , otsekui oleks ta unes : 
Tuhandesse kiviprakku , miljonisse piiska aheldatud unustus lenda kotkatiivul , too mul silmad vangistatud mälu Barak el Hazi liivalinnas Hoguz Marduki verekatlas Uoni sügavikes ootab , ootab , ootab Tema , Kellest Kõnelda Ei Tohi ülal külmal rannikul mõõk on roostes , jää on peal targad mehed , surmast vanemad Tha'ar Raphita toetel loitsu hoiavad 
Ja siis vajus vanamees väsimusest kokku . Kõigi pilgud pöördusid meie poole , nägin Aristophanese näol võigast irvet ja Hairliki omal rauget koduigatsust , mis lõõmas tema rohelistest silmadest . Kuuldes Alhazredi sõnu , eraldusid rahvahulgast veel mitu elfi , kes jooksid oma pealiku juurde . Nüüd rääkisid nad mulle arusaamatus keeles , ent nende jutust tundsin ära sõna 'Tha'ar Raphita' mida nad ikka ja jälle üha ärevamalt kordasid . Kas oli see elfide jumal ? 
Nähes , et midagi on toimumas , kõnetasid kreeklased veelgi suurema tungiga Haakonit , lubasid talle rohkemalt rikkusi , kui ainult hull Alhazred neile antaks . Vaidlused puhkesid taas . Kõik see leidis aset mererannal ja üha valjemalt hakkas puhuma tuul ja loksuma laine . Olin selleks ajaks juba saare tõusude ja mõõnadega harjunud , teadsin , millal on parim aeg purjede heiskamiseks ja merele minekuks . Suurte tormide teelt jäi saar samuti kõrvale . Nüüdne tõusev torm oli ebaharilik . 
Kõnelused katkesid . Hämmastunult vaatasid korsaarid laineid , mis ootamatult tõusnud olid . Ja hämmeldunud olin minagi . Hommikukaarest hakkas puhuma tugev tuul , nägin silmapiirilt voogavaid laineid , mis ei sarnanenud tavalistele tormilainetele . 
Ühe suuremaks muutusid ühetasased lained , üha kaugemale kaldale need rullusid , nagu oleks mingi võimas jõud neid taga ajanud . Korsaarid jooksid oma laevade suunas , et need tormi eest , mis muidu neid vastu kaljusid pilbasteks ähvardas paisata , kaugemale maale vedada . Järgmised lained olid juba mehekõrgused . 
Naine rahva seast karjus hirmuäratavalt , ma ei saanud temast aru , ent saarerahvas põgenes ulgudes sisemaa poole . Viivude jooksul tugevnes tuul . Alhazred ajas ennast jalule , juba olid lained meienigi jõudnud ja ma karjusin , et meid köidikutest vabastataks . Hairlik päästiski meid valla . Kiirustasime saare poole tagasi , elf haaras väeti luuletaja oma õlgadele , et kiiremini pakku pääseda . 
" Sa tead , kes Tha'ar ? " kuulsin teda küsimas . 
" Ma võin kõnelda paljude jumalustega , " vastas Alhazred , " ma ei tea , kes ta on , aga tean , et ta ootab mind . Me peame kiirustama , Hairlik . " 
" Kas see torm ? " 
" Jah , Sindbad , kreeklased , kes teevad kingitusi , tõid selle kaasa . Mina , Al Azif , kreeklased — kõik meelitasid ta välja kujuteldamatutest sügavikest teiselpool maakera . " 
Tuul valjenes üha . Juba raksusid veevood vastu esimesi ehitisi . Rahvas pages hirmust hulludes mägede poole . 
" Kuidas saavad kreeklased tormi tuua , Alhazred ? Sa räägid nagu need ebausklikud meremehed , kes sind tormi eest üle parda tahtsid visata . " 
" Kas sa aru ei saa , et see pole harilik torm ? " 
" Mis see siis on ? " 
" Dagon , " karjus Alhazred . " Dagon tuleb järele oma saagile . " 
Näinud , et me rannalt põgeneme , lasi Haakon oma meestel kullakirstud kaasa võtta ja samuti sisemaa poole viia . Ent liiga tugevad olid juba lained . Nad haarasid korsaarid ja kullakirstud oma haardesse , tõstsid nad kõrgele õhku ja paiskasid siis rannale tagasi . Kulda , hõbedat ja kalliskive valgus liivale , kust järgmised lained need juba igasse kaarde laiali uhtusid . 
" Teisel pool saart , lõunalahes , seal on osa laevastikust , " hüüdis Hairlik , " me peame siit põgenema . " Kuid liiga kõvasti hüüdis ta seda ja ehmunud kreeklased kuulsid . Nad sööstsid meid taga ajama , et tekkinud segaduses haarata oma saak ja sellega põgeneda . Tormi saabudes oli kreeklaste laev merel liikuma hakanud , samuti saare lõunasoppide poole , kust tormi eest pagu võis leida . Ma katsusin elfile ja Alhazredile mõistust pähe panna , et sellise tormiga pole võimalik saarelt lahkuda . 
" Torm möllab ainult ühes suunas , Sindbad , " vastas vanamees . " Ja siia jääda on selge hukatus . Vaata ! " 
Ma pöörasin veel hetkeks ennast mere poole ja vaatasin silmapiiri . Mida ma nägin...oo kõigearmuline Allah ja tuledzinnid ! Pidin leidma Zuliana ja temaga sellelt neetud saarelt põgenema ! Kas tõesti koos elfidega tagasi Skandiasse või kuhugi mujale , sel polnud enam tähtsust . Sest mida ma nägin , panin mind hirmust vabisema . 
Taamal , üha suurenevate lainete taga , tõusis merest välja see , mis neid tekitas . Juba siit võis kaugustest näha aegajalt veest kerkivat ja siis jälle vajuvat hiiglaslikku meremadu . Mitte nagu siug ei liuelnud see , vaid sukeldus esiosaga vette , et siis juba hulga lähemalt tõusta , ajades enda ees laineid . Ja kuigi minu meremehesilm sel hetkel hirmust halvatud oli , suutsin ometi aru saada , kui kaugel koletis veel oli ... Mis — arvestades , kui selgesti teda näha oli — rääkis vaid tema hiiglaslikest mõõtmetest . Jäme nagu see saar ja pikk nagu Tigris , kord tõustes ja vajadus , lähenes meie poole merelt hukatus , keda Alhazred kutsus Dagoniks . 
Aristophanes sööstis meie poole oma lühikest mõõka viibutades . Haarasin rannalt kivi , viskasin teda , kuid ei tabanud . Haakonit ei paistnud kuskil , kõik põgenesid meeletus õuduses . Ja siis kuulsin ma rahvamöllust naisehäält ! 
" Sindbad ! " karjus see , " mu Sindbad ! " 
" Zuliana ! " röögatasin vastu , ent samal hetkel ründas mind Aristophanes . Lõin tema mõõgahoobi kiviga tagasi , haarasin maast uue ja heitsin talle näkku . Samal hetkel torkas kreeklane mõõgaga mulle külge . Tundsin tulist valujuga , vajusin liivale , millele voolas erepunast verd . Kohe muutus see vee voolavas vees roosaks . Nägin , kuidas Aristophanes mulle lähenes , et surmahoop anda . Tõstsin pilgu ja nägin , et olin kiviga ta otsaesise veriseks löönud , sellepärast mees ei näinud hästi ja vehkis mõõgaga igas suunas . Kasutades tema segadust kobasin ringi ja mulle puutus pihku midagi kõva . See oli aardekirstust välja pudenenud karikas . Kohemaid haarasin selle pihku , ent jõudsin esemele veel ühe pilgu heita . 
Ma tundsin karika ära ! Olin selle ostnud kunagi Indiast . Mitte torm polnud hukutanud õilsat Masudi , vaid tema laev minu lunarahaga oli kreeklaste rünnaku ohvriks langenud . 
" Te reeturlikud mõrvarid , " karjusin ma Aristophanesele . Ta pööras end hääle suunas , nägi nüüd mind , irvitas ja tõstis mõõga : " Keegi ei võta minult Nekronomiconi , " hüüdis ta , " mitte keegi ! " 
Viimast jõudu kokku võttes lõin teda karikaga näkku . Mõõk pudenes ründaja käest , ta kukkus . 
" Sindbad ! " kuulsin nüüd veelgi kaugemalt Zuliana hüüet . Haarasin mõõga ja surusin selle kreeklase kõrile . Ta köhis verd ja viskles abitult kätega . Ma lõikasin tal kõri läbi . See oli minu kättemaks . 
Ülejäänud kreeklased ei näinud meie taplust . Nad olid poolest kehast saadik vee all , põlvitasid ja kummardasid merekoletise poole . Nad laulsid mingis rüvedas keeles laule . Ja siis segunes kõik ühte : kreeklaste soig , Aristophanese surmaohe , Zuliana karjatus ja — iial , oh iial , ei kuule ma enam midagi võikamat — kaugelt merelt kostev , Dagoni suust vallapääsenud uilg . Niivõrd kohutav oli see , luust ja lihast läbilõikav , et pidin kõrvad kätega katma . Ometi kõlas see nagu musttuhande koolnu suust tulev ahastushüüe oma surma üle . 
Ma tormasin komistades saare poole , silmasin läbi udu eemalt Zulianat , kes mind künkal ootas . Ma haarasin ta oma käte vahele ja katsin näo suudlustega . Veelkord kõlas koletise suust ulg ja sedapuhku saatis seda võimas tuulevoog , mis tormist otsekui läbi tungis . Ja siis — kui Zuliana minestunult mu embusse varises — tõusis keeristuul , mis kõike oma teel lõhkudes pööritles kaljudest üles , tehismäe poole . Palju seletamatuid asju olen ma näinud , palju õudust — nüüd ka merekoletist Dagonit , kellest suuremat elajat maailmas pole — ent siis tahtsid ka minu silmad nägemast keelduda . Ma nägin , kuidas tuul rebis maha puid ja pühkis inimesi oma teelt , ronis pööreldes üles mööda kivist seinu ja haaras mullase koonusekujulise mäetipu oma embusse . 
Liiva ja maad paiskus igasse suunda , kui Dagoni kõrist pääsenud marutorm hakkas lahti uuristama seda , mis ammustel aegadel sinna maetud . Ma ei tea , kas saareelanikud aimasid , milliseid õudusi varjab see küngas , kuid õigus neil oli , et inimesel on parem sellele mitte läheneda . Haavatuna tassisin ma Zulianat saare lõunakülje lahesopi poole , kust päästvad laevad meid ära võisid viia , eemale siit hirmude saarelt , mille kõrgem tipp kujutas endast musttuhande inimese kolpadest sammast ! 
Keegi neetu oli kunagi sinna kokku kandnud meeletul hulgal kolpasid , mis nüüd oma isanda kutsele vastasid . Torm pühkis mulla pealuude ümbert ja siis kuulsin ma ulgumist , mis ei saanud tulla mujalt , kui müriaadi koolnu kolpade suust . Jah , nad huilgasid ja tervitasid oma päästjat või prohvetit , kes see üüratu merekoletis neile ka polnud . Koolnulaulu mägi , muidugi ! 
Paljud põgenesid , paljud hukkusid lainetes , mitu laeva paiskas torm vastu kallast tagasi , ent mõned pääsesid siiski minema , sest hiidlained tulid ainult ühest suunast . Viimane pilt , enne kui Hairliki laeval jõuetusest ja õudusest kokku varisesin , oli üle saare kerkivast hiidkoletisest . Jah , kõrgemale kui nimetu saare mäed tõusis Dagon , nägin ta ussisarnast keha , üüratuid lõugu , sisalikupead , mis suurem kui saar . Kuulsin veelkord ta hüüdu , millele vastasid tuhanded kolbad ... 
Ma ei tea , kui kaua olin meelemärkuseta . Kui toibusin , oli mu haav seotud ja meri vaikne . Öötaevas särasid tähed . Zuliana oli mu kõrval . Ta polnud nutnud , sest see naine nutab ainult armastuse ajal ja talle määratud mehe puudutustest . Sindbadi puudutustest , tuletasin endale meelde . Olime korsaaride laeval , selle esiosas , lahtise taeva all . Mehed sõtkusid aerude taga , sest tuult ei olnud . Tuli ka Hairlik , kes tõi mulle juua . 
" Kus me oleme ? " küsisin elfilt . 
" Teel Aafrika poole . Neli laeva on järele jäänud , ülejäänud hukutas torm . " 
" Alhazred ? On ta meiega ? " 
Hairlik noogutas . " Viisin ta teisele poole puhkama . Ta on haige ja sonib . " 
Mulle meenus taas õudus , mida saarel üle elasin . Võpatasin ja tundsin kuidas haav rebenes . " Mis sai Haakonist ? " suutsin siiski küsida . 
" Ma ei tea , " vastas elf . " Küllap ta hukkus . Paljud hukkusid . Hiidlained paiskasid meid saarest eemale . Keegi ei saanud seal ellu jääda . " 
" Te purjetate Skandiasse ? " 
" Vähemalt siit eemale . Olgu tähed meile teenäitajaks ja tuul juhtijaks . " 
" Need aarded , mis kreeklased tõid ... " 
" Ma tean . Nad tapsid teel Masudi ja uurisid tema käest välja , kus Alhazred on . Piinasid . Nad olid valelikud , salakavalad ja alatud . " 
Kummaline oli seda kuulda poolinimesest mereröövli käest . 
" Minu poolest olete te kõik vabad , Sindbad , " lisas elf . " Sellel maailmal siin on omad jumalad ja ma ei taha neid enam ärritada . " 
Kahe päeva pärast jõudsime Saythuti sadamasse . Mereröövlite laevu kardeti siin , kuid kuna nad olid Saythutis aegajalt orjadega kaubelnud , lasti nad sadamasse . Ma olin juba paranenud ja leidsin kapteni , kes kavatses varsti Basra poole purjetada . Ka Alhazred oli oma hullusest toibunud , kandsime ta maale ja otsisime vanamehele tohtri . Ta oli ikka veel nõrk ja kaldus sonima . Tegelikult olime kõik merekoletise nägemisest veel segased , kuid ei rääkinud sellest kellelegi . 
Ma kordasin Hairlikile oma pakkumist : " Kaliif annab teile andeks röövimised ja tapmised , kui astute tema teenistusse . Õpetate meie meremeestele kunsti , kuidas valmistada selliseid laevu . Kaliif põleb soovist vallutada kaugeid ja meretaguseid maid . Au ja kuulsust leiab ka siit . " 
Ent elf raputas pead . " See pole meie maailm , Sindbad . Kaua olime siia teel , tormidest ja jälitajatest paisatud . Nüüd on aeg tagasi minna , oodaku meid kasvõi kõik maailma meremaod . Kõik meie aarded jäid saarele . Neli laeva ja paar kirstu kulda ei korvaks meie pingutusi . Võibolla peame endale kuskil uue kodu otsima . Aga me liigume tagasi , eemale siit , kust me õnne ei leidnud . " 
Alhazred ajas ennast asemel püsti ja ütles oma nõrkenud häälel : " Ja mina lähen nendega . Olen uurinud vanu käsikirju ja tean , kus asub nende kodumaa . Terve Aafrika on meil ümber purjetada aga kui püüan Tha'ar Raphita kutse , jõuame kohale . Siin pole mul asu . " 
" Mis see oli , Alhazred ? See merekoletis ? " 
" Dagon . Ma ei tea temast rohkem , et tema märatsemiste pärast uppus kunagi uhke Lemuuria merepõhja ja vaid Shu-Matta-Ra saar on sellest mandrist jäänud . Lemuuria elanikud tõmbasid enda peale Cthulhu viha . Aastatuhandeid pole Dagon oma pead merepõhjast välja pistnud , ent ta on ikka veel elus — ohjaa , sest temagi on surematu . Kirjutades oma raamatut , tungisin ma maailmadesse , kuhu mul polnud õigust minna ja Cthulhu saatis Dagoni minu järele . Ta tuli ja leidis tee , sest kreeklased näitasid talle seda , ise teadmata , millise õuduse on nad oma kultusega äratanud . Iial ei tohi minu raamat puutuda kreeklaste ega teiste rahvaste kätte , iial ei tohi Avajad lugeda Al Azifi , ehk Nekronomiconi , nagu kreeklased minu raamatut nimetavad . Aga kusagil maailmas peab olema võti , kuidas Cthulhu igaveseks vangistada . Ma leian selle elfide kodumaalt , sealt kaugelt Tha'ar Raphita juurest . " 
Ja paari päeva pärast jätsime hüvasti elfide ja korsaaride laevaga , mis viis Alhazredi tundmatutesse maailmadesse . Ma ei tea , kas ta jõudis kohale või mis temast sai . Aga loodan seda kõigest hingest , sest iial enam pole ma kuulnud raamatust Al Azif . 
Saythuthi sadamalinnas jätsin ma hüvasti ka oma armastatu Zulianaga . Me veetsime koos kirgliku öö ja naine nuttis verepisaraid . Hommikuks oli ta verekaotusest nõrkenud ja mina tema südameveest üleni erepunane . See jäi meie viimaseks ööks . Hommikul ütles Zuliana : " Sindbad , ainult sind ma armastan ja ainult sinule olen ma loodud . See on saatus , mis meid kokku viis ja saatus meid ka lahutab , et korraks näidata tõelist õnne , mida tal iga inimese jaoks varuks on . Aga ma ei saa tulla sinuga . " 
Ma palusin teda ja anusin aga ta jäi endale kindlaks . " Sul on Bagdadis kolm naist ja uhke maja . Sa võid võtta oma seaduste järgi veel ühe aga see ei saa olema mina . Zuliana on määratud üheks ja ainsaks , printsessiks . Iial ei saa minust kaupmehe neljandat naist , nii palju kui ma sind ka ei armastaks . Ma olen nüüd maitsta saanud tõelist armastust , sellist , millel on hind . " 
" Verehind , mu kallis , " ütlesin mina ja suudlesin ta veriseid silmi . " Aga ma ei saa sind jätta . " 
" Siis pead sa tulema Visharakpunpani ja saama minu abikaasaks ja kuningaks . Ma jään sind ootama . " 
Zuliana leidis ühe India laeva , mille kapten tundis teed Visharakpunpani ja purjetas minema järgmisel hommikul . Kaua seisis ta laeval , lehvitas mulle ja hüüdis järele armusõnu . Varsti järgnesin mina teisel laeval , kuid Basra suunas . Teel nägime veidraid purunenud laevu , palke ja inimkehade jäänuseid , mida meri ranna poole uhas . Need kõik olid kaetud valge vastikult lehkava limaga . Laevamehed katsid neid nähes oma ninad kätega ja pagesid . Nüüd teadsin ma , et Dagon oli korsaaride saare alla neelanud ja selle välja oksendanud . Võibolla läks ta otsima põgenenud Alhazredi , võibolla laskus tagasi oma tumedatesse sügavikesse maailmamere põhja . 
Niimoodi lõpeb jutustus minu kaheksandast merereisist . Kaliif hüvitas minu varandused , mille kreeklased röövisid ja kinkis veel palju tänutäheks juurde , sest korsaarid olid kadunud . Kaua ei tahtnud ma jutustada kuidas oli mul õnnestunud mereröövlid meie vetest eemale peletada , sest ei pidanud seda enda teeneks vaid hirmuäratavaks asjaolude kokkusattumiseks . Nüüd olen ma seda teinud , koos jutustamistega oma varasemast seitsmest merereisist . 
Mu sõber El Hazlil , või Hindbad , nagu ma sind eelmistes jutustustes kutsunud olen — jälle küsin ma sinu käest , kas on mul õigus peale kõiki neid üleelamisi siin Bagdadis rahus ja rikkuses puhata ? Sest rikas ma olen , kõige rikkam inimene maailmas — kuulub ju mulle maailma kauneima naise armastus ja tema kuningriik . Jah , ma ei asu iial teele Visharakpunpani poole , sest Bagdadis on mul kolm naist ja neid ei saa ma jätta . Aga teadmine sellest , mis mulle võib kuuluda , teeb mu hinge rõõmsaks ja ühtlasi täidab ka kurbliku igatsusega . Nüüd ma tean , et kuskil kaugel Indias on naine , kes on väärt kogu maailma armastust . Ta on seal ja ootab mind , tean seda sellest , kui taevas süttivad tähed ja kuukuma toob mulle temast sõnumeid . Igalt reisilt olen naasnud rikkamana ja enam pole mul põhjust kuhugi minna , sest minu päralt on selle maailma suurim aare . 
