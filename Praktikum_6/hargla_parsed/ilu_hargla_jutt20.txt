Spitzbergeni nokturn 
Indrek Hargla 



Longyearbyeni lennuväli . 
Kuigi siin oli ka lennujaama hoone , ei söandanud Grpowski seda siiski lennujaamaks nimetada . Fokker oli end teravate mäetippude vahelt läbi keerutanud , otsides pilu rõskete pilvede vahel , millest maandumisrada korralikult näha oleks . Grpowski oli hoomanud lenduritekabiinist levivat närvilisust , kuigi ühtki häält , mis vabandavalt väikestest tehnilistest probleemidest räägiks , polnud reproduktorist kostnud . 
Maandumine Spitzbergenile pole kunagi lihtne olnud . Ei maandumine ega randumine . 
Ta ei lasknud ennast sellest häirida . Kogu viietunnise lennu Oslost oli ta oma pleierist kuulanud Dvoraki " Slaavi tantse " ja 4. Sümfooniat . Propellerimürin segunes kirglike stereofooniliste orkestrihäältega , moodustades omamoodi haiglase muusikalise prelüüdi , mis nii sobis selle metsiku maaga . 
Maailma äär ... 
Tema dokumentide vastu ei tundnud keegi huvi . Lennuvälja hoones oli vaid teksaülikonnas uimane tolliametnik , kelle magamatusest punased silmad jälgisid loiult saabujate pagasit . Grpowski teadis , et mees otsis , ega keegi viina Spitzbergenile ei vea . Kuiv seadus . Loomulikult tekitas tema käsipagas , õigemini üks suur must sakvojaazh , tolliametnikus huvi . 
" Teil on seal pudelid ? " Kummatigi sai Grpowski norra keelest aru , kuigi polnud seda harjutanud üle kümne aasta . 
" Pudelid , " oli ta nõus . 
" Alkohol ? " 
" Vesi . Mineraalvesi . " 
" Avage palun . " 
Grpowski avas klõpsuvad sakvojaazhilukud . Mees silmitses juhmil pilgul võõrkeelsete siltidega kaetud läbipaistvast klaasist pudeleid . 
" Vodka ? " 
" Vesi , ma ju ütlesin härrale . Kõige harilikum vesi . " 
Kell oli neli öösel ja polaarpäike siras kirkalt hoone akendest sisse . 
Grpowskil oli tolliametnikust kahju . Kui kaua ta oli siin olnud ? Neli aastat ? Viis ? Ikka polnud kalginäoline norralane veel polaarvööndi tsükliga harjunud — ta oli magamatusest kokku kukkumas . Kuid siiski kruttis ta värisevate sõrmedega " Andrysczisczsini " mineraalvee pudeli lahti ja nuusutas . Põhjamaalse distsiplineeritus . Mõneti pettunult kruvis ta siis korgi tagasi , mühatas ja ütles : 
" Tõepoolest vesi . Miks te seda kaasa toote ? " 
" Ma joon seda . " 
" Joote ? " 
" Kujutage ette , joon jah . " 
" Astuge siis edasi . " 
Ja ta astus edasi , pööramata erilist tähelepanu tolliametniku ehmunud ilmele , kui ta nägi Grpowski vasakul põsel asuvat ristikujulist põletusarmi . Teised reisjad olid juba lennuväljale saabunud maastikuautodega ära veetud . Tuul undas kõledalt , tõi mägedest jäist hingust ja keerutas tundrast rohuräsu . Mingi suur merelind lendas vuhinal üle Grpowski pea , tegi kääksuvat häält ja kadus hoone nurga taha . Ta tõmbas oma mantlihõlmad koomale ja väristas külmast keha . 
Oli juuli keskpaik . Spitzbergeni asukaile jäi veel kuu aega suvemõnusid nautida . Augusti keskelt tulevad esimesed öökülmad , tundra tõmbub taas jääkirme alla , meri kattub paksu kristalse glasuuriga . Ja siis ei aita ka enam kalüpsorütmis Kariibi merelt teele asunud Golfi hoovuse hellitavad vood , mis suvekuudel Spitzbergeni läänerannikut uhkudes siin looduse elu võimalikuks teevad . Päike madaldub iga päevaga üha rohkem horisondi taha , sundides vaalu ja rändlinde lõuna poole asuma . Elu lahkub Svalbardilt — Külmalt rannikult . Neli kuud loojumatut päikest saavad otsa , solaarenergia saab otsa . Enam ei summuta niigi hõredat õhku Golfi hoovuse ja kirbete arktikatuulte kallistusest sündinud sumbsad aurupilved . 
Laskub pimedus . Pikk pimedus . Maailma äärt asuvad valitsema teised jõud . 
Mees oli talle vastu tulnud , loomulikult oli see tema , kes muu oleks jäänud oma maasturiga veel keset ööd tühja lennuvälja hoone juurde passima . Ta võis olla oma kaks meetrit pikk , tal oli punane vihmakeep ja punane habe . Mees kaldus kergelt tüsedusele ja lonkas vasakut jalga . Kui ta lähemale astus , nägi Grpowski , et mehel oli samuti magamatusest pundunud nägu , suured avalad silmad ja loppis krobelised põsed . Vastutulija hoidis pead veidralt püstakalt kaldu ja iga sammu juures käis ta näost üle valulahvatus . 
" Mister Grpowski ? Mina olen Atle Engelbrektsen . " 
" Tema ise , " vastas kutsutu norra keeles . 
" Oo , te räägite norrat ? Ma ei teadnudki . See on tore . " 
" Katsun meelde tuletada . Aga võime ka saksa või inglise keeles rääkida . Ma pole norrat kaua harjutanud . " 
" Räägite suurepäraselt . Aga , palun , lähme auto juurde , teie kohver palun . On teil veel pagasit ? " 
" On . Aga see on vist juba saabunud . " 
Ja kaks üsna kummalist kuju astusid aeglaselt läbi tühja platsi , millelt jahenev rõskus ja lähenev hommik oli kõik reisjad juba lahkuma sundinud . Kahemeetrine hiiglane kandis loomuliku kergusega oma kaaslase suuri pampe . Temast pea pool meetrit lühema poolaka kõrval paistis Engelbrektsen tõesti võikalt suur . Pan Grpowski katsus aga vastuvõtja kannul püsida ning pidi selleks suurt vaeva nägema . Ta kandis tuhmhalli ülikonda ja selle alt välkusid valged sokid , kui ta usinalt norralase kannul sebis . 
Kui nad magava Longyearbyeni asfaldihõngustelt , kuid siiski enamasti kruusastelt tänavatelt läbi sõitsid , pani Grpowski tähele , et iga raputus tõi hiiglaskasvu norralase näole järjekordse valugrimassi . Ta oli tõmmanud maastikuautole peale presentkatuse . Ikkagi oli külm . 
" Meil tuleb sõita kaks tundi , " ütles Atle Engelbrektsen . " Ma võin teile tee peal rääkida . Või soovite magada ? Öö on ju ikkagi . " 
" Kuskil on alati öö ja ma ei tulnud siia magama . " 
" Olen teile muidugi väga tänulik , et tulla saite . Tõttöelda ma eriti ei uskundki , et keegi mind aidata saab . Olin mitmeid kirju kirjutanud ja juba lootust kaotamas . Siis soovitas keegi teid ja ma otsustasin riskida . " 
" Kas mind soovitas Thorvald ? " 
" Tema . Kas tunnete teda ? " 
" Me oleme kohtunud , " kostis Grpowski kuivalt . " Ta on surnud . Hukkunud . " 
Engelbrektsen ei öelnud pikka aega midagi . Ta klammerdus oma suurte kämmaldega maasturi rooli külge ja katsus raputavaid kohti teel vältida . 
" Oli ta ka ... üks teie hulgast ? " küsis ta lõpuks vaikselt . Nii vaikselt , et läbi automürina oli hiiglase bassihäält vaevu kuulda . 
" Oli . Üks parimaid . Aga ta teadis , millele ta läheb . Ta suri unes , magades . Võrdlemisi kerge surm . " 
" Aga te ju ütlesite , et ta hukkus ? " 
" Hukkuski . Ta tapeti . Ei jõudnud kehasse tagasi — unesränd . Valu ta ei tundnud . " 
Taas sõideti vaikides . 
" Kas te olete katoliiklane ? " alustas norralane . 
" Ma olen eksortsist . " 
" Ma mõtlesin , et kui te olete poolakas , siis peaksite usutunnistuse järgi katoliiklane olema ? " 
" Kunagi olin . Meie amet sisaldab aga teadmisi , mida ükski religioon ei taha omaks võtta . Ma saan olla ainult eksortsist ja ei midagi muud . " 
" Kas mitte varakristlus ei sünnitanudki eksortsismi ? Ma nagu oleks midagi sellesarnast lugenud . " 
" Näen , et pan on pisut tausta uurinud ... , teie olete uurinud , tahtsin öelda , andke andeks . Meie — poolakad pöördumine ikka kolmandas isikus . Aga mõnes mõttes on teil õigus . Esimestesse varakristlikesse sektidesse võeti vastu ainult eksortseeritud hingi . See tähendab , et oli mingi härrasmees , kes ristiga vehkides ja ladinakeelseid salme lugedes ajas enda arvates uue sektandi hingest kurja välja . Tegelikult on see rituaal palju vanem kui kristlus ja ma kahtlen sügavalt nende imiteeritud kristlike rituaalide tõhususes . Pole olnud muide ühtki paavsti , kelle hinge eksortsist oleks töödelnud . Aga see on hoopis teine ja pikk jutt . Ma kuulan teid . " 
Norralase pea jõnksatas , kui auto sõitis läbi augu . Valugrimassist surus ta hambad kokku ja hammustas keelde . 
" Ma jõudsin Spitzbergenile viis aastat tagasi . Tulin siia tööle Rahvusparki , milliseid meil kokku on kolm . Ma olen hariduselt bioloog . Mul oli vaja Oslost ära tulla ... Nii juhtus . Minu alluvuses , kui nii võiks öelda on ligi tuhat jääkaru , polaarrebaseid , põhjapõtru ja üsna mitu hüljeste lesilat . Talvel — öösel — ma mõtlen , meil külastajaid muidugi pole . Suvel on aga palju , praeguseks on juba kõik ära lennanud , hooaeg on läbi . Aga talveks jääb siia palju tööd teha . Ma armastan seda maad , kas teate ... " 
Longyearbyen jäi seljataha , auto sõitis mööda rada , mida vaevalt võis teeks nimetada . Ümberringi laius arktiline tundra kidurate puude ja roosatava kanarbikuga . Taamal paistsid mäed . Grpowskile ei meeldinud mäed . 
" Esimesena saabusid siia mehed Islandilt , " seletas Engelbrektsen edasi . " Umbes 12. sajandi lõpul . Nad nimetasid see maa " Külmaks rannikuks " — Svalbardiks — ega jäänud siia pidama . Nüüd ma tean , et enne neid on siin keegi veel olnud ... Aga edasi polnud siin sajandeid kedagi . Hiljem tuli Barents , aasta oli vist 1596 , nimetas arhipelaagi Teravmägedeks ja tõi siia hollandi vaalakütid . " 
" Jajah , hollandlased . Kus need ka poleks olnud ? " mühatas Grpowski . " Pool maakera oli nende kaubandusimpeeriumit täis , aga mida nad sellest kasu on saanud ? Isegi ühte ainsamat kõige lihtsamat nõidust ei osanud nad Bataaviast kaasa tuua ! Nüüd uuri neid vanu polüneesia keeli ... " 
Engelbrektsen vaatas imestunult poolakat . 
" Nõidust ? Noh , ma ei tea ... Siia asutasid nad vaalaküttide linnaku , neid oli siin ligi tuhatkond hinge , kuni vaalad otsa said . Aga siis , 19. sajandi algul leiti siit sütt ja tekkisid kaevandused . Praeguseks ongi enamus inimesi siin söekaevandusega tegelemas , kaevandused kuuluvad kas meile või venelastele . Kokku elab meid saartel umbes kolm tuhat inimest ja neist väga väike vähemus tegeleb loodushoiuga . " 
" Miks ma siia tulin ? " küsis Grpowski haigutades . 
Norralane keeras auto kõrvalteele . Mäed olid nüüd juba väga lähedal . 
" Kuidas seda nüüd öeldagi ... Ma arvan , et ma olen kurjast vaimust vaevatud . " 
Ja Grpowski noogutas mõistvalt . 
" Joote ? " 
" Mis see on ? " 
" Puskar . Öeldakse , et meie rahvusjook . Ma ise ei saa enam ilma selleta . See tuimendab valu . " 
" Aitäh , ma joon oma vett . See on sellelt allikalt , mille lähedal ma sündisin . Teid see ei aitaks , aga mulle annab see vesi jõudu ja värskust ning isegi meelteteravust . " 
Nad istusid Rahvuspargi kompleksi elamuosas , Engelbrektseni väikses korteris . Elektrikamin soojendas tuba laskuva külma eest ja see oli ainus elektritarvik , mille peremees sisse lülitas . Lampide asemel süütas ta küünlad . 
" Elektrivalgus ainult suurendab valu . Viimased kolm kuud olen ma elanud piinas . See istub mu ajus , nagu oleks keegi sinna naela löönud . Tuikab , lõikab , kõrvetab . Iga liigutus teeb valu . Ma ... ma karjun öösiti . Kuuvalgus leevendab pisut , aga ainult pisut . Polaaröö on tulemas ja ma ei vea seda ainult küünaldega välja . " 
Engelbrektsen valas endale kruusi puskarit . Kruusil oli jääkaru pilt ja selle all kiri " Ma ei ole turist , ma elan siin " . Karul olid mustad pärani silmad , suu kõverdunud lõbusasse muigesse ning peas kandis ta punast nokkmütsi . Grpowski jõi väikeste lonksudega pudelist vett ja ampsas kõrvale kalapulki , mida talle soojendati petrooliumkütusega pannil . Teadlase korter oli väike ja ainult elementaarse sisustusega . Telerit polnud , nurgas seisis raadioaparaat , kuid seegi oli pigem sidepidamiseks mõeldud . Seinal rippus jahipüss . Raamaturiiulis nägi Grpowski hulgi norrakeelseid teadusajakirju , Strindbergi pehmeköitelisi norrakeelseid kogutud teoseid , " Hamletit " , Saxo Grammaticuse " Gesta Danorumi " ja Snorri Sturlsoni " Heimskringla " kommenteeritud väljaandeid . Oli varahommik , päike siras kirkalt läbi akende . 
" Ma kutsusin teid Thorvaldi soovitusel . Tema lubas , et teie ei pea mind hullumeelseks . Me oleme ... olime koolivennad , " ütles Engelbrektsen . 
" Teie kiri polnud hullumeelse kiri . Ja pealegi on mind raske leida . Ma ei avalda kuulutusi ega oma interneti lehekülge . Eksortsiste pole olemas . Ma olen siin , ma tulin teid aitama . " 
" Muuseas , " norralane võttis riiulilt väikse paberilehe ja ulatas selle Grpowskile . " Siin on teie honorar , nagu palusite . Summa polnud just väike , aga meile makstakse Spitzbergenil hästi . " 
" Meile samuti , " kostis poolaks muheledes , kui tsheki põuetasku suskas . 
Engelbrektsen nõjatus peaga vastu seina ja tõstis kukla taha pehme padja . Enda ette tõstis ja puskarikannu ja alustas vaiksel häälel . 
" See kõik algas sellest , et ma tellisin endale ajakirju Spitzbergeni ajaloost . Meil on siin kaks UFO-juhtumit olnud . Esimene , see , mis juhtus 1949. aastal olevat olnud lihtsalt kõmu ja sellest pole palju kirjutatud . Teine juhtum oli 1952. aastal . Juunis . Ma sündisin 1952. aasta 5. juunil . " 
Norralane võttis suure lonsku puskarit ja hingas Grpowskile näkku tulikuuma hingeõhku . 
" Öeldakse , et inimestel on sünniaastal toimunu vastu haiglaslik ja seletamatu huvi , " jätkas ta siis , kui Grpowski isutult kalapulki näksis . " Lugu oli aga järgmine . Kuus Norra reaktiivlennukit sooritasid Spitzbergeni kohal treeninglendu . Äkitselt raadioside lennukite vahel katkes . Narvikis asuv radarijaam aga avastas kuue hävitaja läheduses tundmatu objekti . Üks lendureist märkas siis ranniku lähedal mingit veidrat metallist ketast . Paistis , nagu oleks see purunenud . Lendurite koordinaatide alusel saadeti Spitzbergenile hiljem uurimismeeskonnad , kes leidsidki tundmatu objekti ning ... " 
" Siis kõik uurimistulemused salastati , " ohkas Grpowski väsinult . 
" Ei , üldiselt mitte . Avalikkusele sai hiljem teatavaks , et leitu oli 50-meetrise läbimõõduga radioaktiivselt kiirgav keha . Algul arvati , et see on venelaste katselennuk , kuna selle välispinnal olid mingid segased kujundid . Siis leiti , et tegu on ikkagi maavälise asjaga , kuna materjali , millest objekt ehitatud , ei suudetud tuvastada . Aga see asi toimetati kuidagi USA-sse ja sinna ta olevatki jäänud . Ufoloogid peavad kogu lugu võltsinguks . " 
" Teie ei pea ? " 
" Ma ei teadnud , mida arvata . Võite sellest nii aru saada , et mul hakkas igav . Tellisin endale tolle juhtumi kohta niipalju materjale kui võimalik . Mul õnnestus välja selgitada koordinaadid , kust ese leiti . Juhtumisi jääb see saarestiku ligipääsvatasse kanti , ega siin igale poole ilma kopterita saagi . Üle poole meie üheksast saarest on niigi jäämägede ja lumeliustike all . Lund ja vihma meil aga peaaegu ei saja . Tihtipeale mõtled , millest need taimed siin toituvad ... Aga olgu , nii ma siis asusingi otsima . Minu töö viib mind niigi saare erinevatesse osadesse , ja ma ei leidnud sellisel kõrvalharrastusel midagi viga olevat . See UFO kukkus ka niiöelda meie tsooni , venelased seal ei kaeva . Pealegi ... " 
" Pealegi ? " 
" Pealegi olin ma ammu karude ja rebaste käitumises midagi kummalist täheldanud . Anomaalset , kui soovite . Nad hoiavad eemale just sellest kohast , ei lähe sinna lähedale , kuigi just seal on väga häid murakakohti . Ja linnud ... Seal pole pesi , kas teate . Igal pool mujal on , aga seal ei ole . " 
" Mis koht see siis on ? " 
Engelbrektsen ohkas ja valas endale uue kruusitäie puskarit . 
" Võibolla polekski midagi juhtunud , kui ma oleks lihtsalt piirdunud teadmisega , et see on tavaline kivilõhe , kust neljakümne aasta tagusest sündmusest enam ühtki märki pole . Umbes niimoodi seal kõik välja nägi . Harilik kivirägastik tundramaastikul . Loomulikult polnud mul meetritäpsusega koordinaate — suutsin piiritleda umbes ruutkilomeetrise ala . Põhja poolt algab mäestik , itta jääb meri , lõunapool väga kõle tasandik . Meil ei kasva ju puid . Mõne kuu jooksul ei jõua ju puud kasvada , võite leida ainult imepisikesi kääbuskaski . Sellest pole võimalik kiiresti aru saada , kui väga sa puude järele igatsed . Esimestel kuudel seda ei tunnegi , siis hakkab midagi häirima , närima . Ilmselt tuleb igatsus puude järele selle meeletu äralõigatuse tundega , mida siin koged . Aga äralõigatust ma ju tahtsingi , kui siia tulin ... " 
" Kas te siis leidsite midagi ? " 
" Mida mul oli leida ? Tusk , tüdimus ja vajadus millegi uue järele ajas mind Spitzbergenile ning ilmselt ka UFO kukkumiskohta otsima . Ma vist ütlesin , et seal on kivid ? Palju kive . Tasandiku poole on kivid väiksemad , siis , mägedele lähemale hakkavad nad rahnudeks muutuma , kuni lõpuks algabki mäestik . Kuna kõrgemad tipud mattuvad uttu , siis sa lihtsalt eksled kivilt kivile , kuni lõpuks põrkud otsekui vastu seina . Umbes nii minuga juhtuski . Seisin aheliku ees ja tundsin ennast võrdlemisi tobedalt . Siiski otsustasin läbipääsu otsida , sest tahtsin leida lähimat pesapiirkonda . See anomaalia oli mind juba liialt häirima hakanud . Ma leidsin läbipääsu . See pole päris tee , pigem looduslik rada , mille vahelt inimene läbi pääseb . Kogu see piirkond jääb meie rahvuspargi äärealale ja seda pole palju uuritud . Kaevandusi seal samuti läheduses pole . Meie keskusest jääb see suvel nelja tunni tee kaugusele ... " 
Grpowskile meenus , et vanasti , enne tehnikaajastut , arvutati vahemaid samuti läbitava aja järgi , mitte pikkusühikutes . 
" Ma pääsesin pisut kõrgemale , " rääkis Engelbrektsen edasi . " Ronisin mööda teravaid kaljurünke . Siis tuli käik . " 
" Käik ? " 
" Noh , ma nimetan seda niimoodi . Tegelikult võiks see olla pigem koobas — piisavalt suur , et inimene sinna sisse mahuks — kui ta just klaustrofoobiat ei põe . Mina ei põe ... ei põdenud . " 
Uus kruusitäis hundijalavett voolas norralase kurku ja Grpowski oli kindel , et mees ei jää kunagi purju . Alkohol oli talle tõesti vaid mingi valu leevendamiseks . Grpowski võttis taas lonksu mineraalvett ja kuulas edasi . 
" Ma tulin tagasi ja võtsin kaasa laskumisvarustust , niipalju , kui seda keskuses leida oli . Ma ei teadnud , mida lootsin leida . Roomasin umbes viiskümmend meetrit , oli kitsas ja niiske , aga ma ei kartnud . Lõhnas huvitavalt , ma ei erista hästi lõhnu , võibolla joomise pärast , aga mulle tundus , et see oli väävel või midagi niisugust . Te ei kujuta ette , kui veidralt võib maa all lõhnata . Toksisin endale kaasa erinevaid kivimeid , mõtlesin , et niimoodi allmaa arheoloogid vist tavaliselt teevad . Siis põrkasin vastu seina . Olin sügaval maa all ja koobas lõppes . Sain aru oma ürituse mõttetusest ja tahtsin hakata tagasi roomama , kuid miski hoidis mind kinni . Midagi tundus olevat arusaamatu , kuidagi veider ja sobimatu . Siis taipasin — sein , millega koobas lõppes , oli liiga sile . Kõik ümberringi oli krobeline ja terav aga sein oli sile . Nagu ta poleks päris loomulikku päritolu . Olin põnevil , kuid vist ka üksjagu ehmunud . Otsustasin ka seinast mõned proovid kaasa võtta . Korraks käis peast läbi mõte , et sealgi võiks olla UFO , mis siis seletamatul kombel maa alla sattunud ... Mõte oli loomulikult jabur , kuid innustas mind edasi tegutsema . " 
Engelbrektsen vaikis hetkeks , oli näha , et edasi on tal raske rääkida . Grpowksi kuulas teda poekvil silmadega ning loputas mineraalveega hammaste vahel kalapulkade saiapuru . 
" Ma valgustasin seina . Tundus , et see polegi päris kivim , hoopis midagi pehmemat . Toksisn seda geoloogihaamriga ja seina tekkisid praod . Tekkisid üpris kergesti . Ma vajutasin siis kogu jõuga seina peale . Samal hetkel ... samal hetkel kostis karjatus . Ma vajusin läbi seina või müüri ja taipasin , et karjuja olin ma ise olnud . Võin vanduda , et ma suud ei avanud ... " 
" Vanduda pole vaja , " manitses Grpowski tasa . 
" ... tundus , nagu oleks karjatus kostnud minu seest , minu teadvusest . Avastasin ennast nüüd madalast , ümarate ja tõepoolest kivist seintega koopast või kambrist . See paistis olevat igal juhul loodusliku tekkega ja see oli tühi . Tõenäoliselt olin varisenud läbi liivakivi või savi ja basaldi segu . Igaljuhul edasi polnud siit enam kuhugi minna . Aga siin hakkasin kuulma ja tajuma enda ümber palju kummalist . Mingi must udu mähkis mind enda sisse , laternavalgus hakkas tuhmuma . Mõtlesin , et tegu on mingi gaasiga ja hakkasin ehmunult väljapääsu poole roomama . Jälle karjus keegi , see kostus , nagu oleks karjunud mitu tuhat inimest , karje oli väga valus , kui saate aru , mida mõtlen . Ja siis tundsin valu . Mingi nael löödi minu ajju , põletav tuline ront tungis teadvusesse . Keegi hakkas minuga rääkima , saatma mulle mingit informatsiooni , udu mähkis mind üha rohkem endasse , sain aru , et ainult mina olen udus , ülejäänud osa kambrist mitte . Midagi toimus veel , väga paljugi toimus veel , aga ma ei saanud sellest aru . Tundsin vaid valu , seletamatut ängistust ja hirmu . Olin kellegi või millegagi kohtunud , kontakteerunud ja see miski ei armastanud mind . Ma põgenesin , saadetuna õudusest ja piinast , mis juba oli haaramas kogu keha . Ma ei mäleta täpselt , kuidas ma koopast välja pääsesin . 
" On see kõik ? " küsis Grpowski . 
" Ei , kaugeltki mitte . Ma jõudsin koju ja sain aru , et kes või mis seal koopas ka poleks , tagasi sinna minna ma ei tohi . Kavatsesin kogu loo unustada , aga te ju teate , et vägivaldselt ei saa midagi unustada . Siis hakkaski kõik toimuma . Kui oleksin hull , usuksin ilmselt , et olen hulluks läinud . Aga ma olen täiesti terve . Ma kuulen hääli . Need pole skisofreeniku tunded , nagu oleks keegi su teadvuse vallutanud ja suunaks midagi tegema , ei ! See juhtub öösiti , ka siis , kui pole pime . Mõnikord ka päeval . Minu kõrvus mühiseb ja kohiseb midagi , tundub , nagu midagi lendaks minu läheduses . Ma ei tunne küll kellegi lähedalolekut , aga saage aru , minu teadvus pole siin enam üksi . Undab ! Minu ümber undab , kriiksub ja kahiseb midagi . Keegi viilib mind seestpoolt . Mõnikord kaotan tasakaalu ja kukun , silme ette tekib mingi vastik udu , millest nagu küünitaks midagi minu poole . Ja see valu ! Ma ei teagi enam seda tunnet , mis tähendab ilma valuta elada , valu on peas , vahel ka kaelasoontes ja suundub rinda , pingutab veresooni , keerab neid sõlme ... " 
" Olete te ennast arstile näidanud ? " 
" Jah , Longyearbyenis . Aga ta leidis mu täiesti terve olevat . Psühhiaatri juurde ma ei julge minna ... " 
Grpowski küünitas ettepoole , asetas küünarnukid lauale ja köhatas kergelt . Kui köhatus võib edasi anda etteheidet , siis see tegi seda . Kui ta rääkima hakkas , kõlas ta hääl kuidagi tülpinult ja väsinult . 
" Te saatsite mulle küllaltki lakoonilise kirja . Väitsite selles , et vajate eriteadlase abi ja meditsiiniga pole teie lool pistmist . Jäin teid uskuma . See on vaist , mis ei lase mul valeväljakutsete peale kohale sõita , pealegi soovitas teid Thorvald . Autos ütlesite , et teid vaevab kuri vaim . Te peaaegu ei kasuta elektrit , mis võib olla arusaadav , sest on absorbspiriitumeid , kes tõesti suudavad elektriväljaga opereerida . Te ei julge psühhiaatri poole pöörduda , kuigi iga inimene teie asemel teeks seda . Loete Strindbergi ... Te ei sõida siit saarelt minema , kuigi enamus teie asemel talitaks just niimoodi . Te olete riputanud ukse kohale kuivanud küüslauku , mis on muidugi lollus , kuid ilmselt midagi targemat teile pähe ei tulnud . Teil on valud ja kuulete hääli . Nüüd öelge mulle , noormees , mida te olete veel näinud ja tundnud , rääkige mulle kõik ära . Ja palun ärge puhuge mulle enam puskarihaisu näkku , kui tahate , et teiega tegeleks kaine eksortsist . " 
Engelbrektsen vaatas Grpowskile tummalt ja tunnustavalt otsa . Ta jõi järjekordse lonksu puskarit ja püüdis seda enda kohale välja hingata . Selle juures kukkus padi ta kukla tagant ja mees lõi pea vastu seina . Ta peaaegu karjatas ja kummardus patja üles võtma , kuid väiksekasvuline poolakas oli temast kiirem , tõstis padja , heitis selle toanurka ja ütles : 
" Käituge nagu mees , padjad ja alkohol teid ei aita , kui teil on tõesti kuri vaim kallal . " 
Engelbrektsen tõstis käe ja osutas toanurka , kus seisis voodi : 
" Seal ma magan . Lasen ruloo alla ja kujutan ette , et on pime . Varsti ma enam ei pea seda ette kujutama , sest lähebki pimedaks ... Ma olen hakanud pimedust kartma . Sellest ajast peale , kui ta esimest korda tuli ... " 
" Kes tuli ? " 
" Anna-Mona . Minu naine . " 
" Ma ei teadnud , et olete abielus . " 
" Ma olen lesk . Ma tapsin oma naise . Ma tapsin Anna-Mona ... " 
Ja nüüd hakkas kahemeetrine punase habemega viiking nutma . 
" Tol ööl oli päris pime . Aknakatted olid all , kuid oli palju pilvi . Siin on imelikud pilved , neist ei saja kunagi vihma . Öeldakse , et meil on polaarkõrb . Ma magasin ja nägin unes mingit õudust , ei mäleta täpselt . Ärkasin . Ja nägin Anna-Monat . Ta oli täpselt nagu päris , täpselt nagu elus . Anna-Mona ... Ma ei tahtnud teda tappa ! Ma vannun , et ei ... " 
" Ma juba ütlesin teile — ärge vanduge ! " 
Toas oli nüüd täiesti valge ja akende taga ulus tuul . Engelbrektseni sõnad voolasid sellise meeleheitevooga , milline ei lase nende siiruses kahelda . 
Ta oli olnud üle kümne aasta abielus ja sel ei paistnud midagi viga olevat . Siis oli ta maganud ühe täiesti suvalise ja võõra tüdrukuga , kes talle ühel joomasel olemisel ette juhtus . Kuidagi oli Anna-Mona loost teada saanud . Nad tülitsesid , kuidas muidu . Atle ei mäletanud , mida ta täpselt oli öelnud , ilmselt üritas ennast kaitsta , vabandada , kinnitada , et ... Nad elasid Oslo kesklinnas seitsmendal korrusel , aken oli lahti . Anna-Mona karjus , et ta hüppab aknast alla , ta ei taha enam elada , sest mees on võtnud talt kõik , mille nimel elada . Atle ei saanud kunagi teada , kas naine mõtles seda tõsiselt või mitte . Aga naabrid olid seda karjet kuulnud ja kohtus osutus just see naise surmasoov kõige olulisemaks . Ta ise ütles , et hüppab , väitsid tunnistajad , ta kinnitas , et hüppab , et tahab surra . Anna-Mona sööstis akna juurde , Atle lähenes talle , sirutas käe välja , proovis midagi öelda . Võibolla oli ta käe liiga kiiresti ja äkitselt välja sirutanud , võibolla ta isegi puudutas Anna-Monat ... Võibolla liiga tugevalt , ta ei mäletanud enam . Naine oli tahapoole , akna poole nihkunud . Norras on madalad aknalauad ... Muidugi oli kohus , Atle oli seda talunud ükskõikselt , niipalju kui ta mäletas . Mis tähtsust võis olla kohtuotsusel , enda jaoks jääb ta alatiseks mõrtsukaks ! Ta võis olla naist tõuganud , võis olla ka mitte , seegi polnud oluline . Atle Engelbrektsen oli tapnud oma naise , keda ta armastas , oli tapnud Anna-Mona Engelbrektseni — sündinud 1963. a. Narvikis , 167 senitmeetrit pikk , pruunid silmad , kõrgharidusega ... Ta ei tulnud Oslost ära mitte tuttavate pärast , kellele ta ei suutnud enam silma vaadata ja kes niigi ei tahtnud enam temaga suhelda . Ta ei saanud enam olla selles korteris , selles linnas , sellel maal . Ta põgenes maailma äärele , alustas uut elu , veetis ürglooduse lõputute päevade ja ööde seltsis terveid kuid ja aastaid . Elas üksinda , elas ja töötas , elas ja mäletas Anna-Monat , tundis meeletut hingevalu kuni ... kuni oli hakanud tundma ka talumatut füüsilist valu , mis järgnes talle sellest võikast koopast saadik , keeras veresooni sõlme , vasardas , nõelas , torkis ... Ja siis tuli Anna-Mona tagasi . Ühel ööl ta ilmus . Kas ta kandis sedasama riietust , mida siis , kui hukkus , oli Grpowski küsinud ? Ei , vastas Atle , see oligi kõige veidram , ta kandis bikiine , nii nagu kunagi Jamaical , kus nad olid ühel rannapeol tutvunud . Aga keha , niipalju kui see oli keha , oli purustatud , nagu ka nägu . Atle mäletas selgelt kergelt õhulist ja eeterlikku veritsevat keha , milles naine oli ilmunud . Vasak näopool oli kukkumisest lõhki , põseluud paistsid , hambad olid põrutusest ajju tunginud . Ta oli selgelt näinud seda sama keha , mida ta nii ammu oli rannaliival suudelnud , ta tundis , teadis seda keha . Aga naine ... Naine oli seal ja ei olnud ka . 
Engelbrektsen vaikis . 
" Mida te teile rääkis ? " päris Grpowski tungivalt . 
" Ta ütles , et ootab mind ... Tal ei ole seal hea , kus ta on , nii ta saatis mulle . Häält ma ei kuulnud . Seal on paha ja valus ja ma pean ka sinna minema . Siis ta kadus . Aga see oli Anna- Mona ! Uskuge mind , sellest , kui ma ta tapsin , on ju nii palju aega möödas . Kui see oleks ainult mingi süütunde ja alkoholi ajel tekkinud nägemus , oleks see pidanud ilmuma palju varem ! Ma ei ole hullumeelne . " 
" Mis sel ööl teistmoodi oli ? Oli see kuidagi eriline .. ? " 
" Ma ei tea ... Oli väga kuum päev olnud , turiste aga ei olnud . Ma vist jõin kogu päeva , õhtul proovisin endaga pisut malet mängida aga valu segas . Ei suutnud isegi oma lemmikavangut — Prantsuse kaitse Aljohhini varianti — meelde tuletada . " 
" Elekter ? Oli teil midagi sisse lülitatud ? " 
" Vist mitte ... Ma kasutan elektrit nii vähe kui võimalik . " 
Grpowski tõusis ja astus akna juurde . Kõrvaltvaatajale võis jääda mulje , et ta kissitab ereda päiksevalguse eest silmi . Tegelikult eksortsist mõtles , katsus kilde tervikuks liita , katsus aru saada , mis on toimumas . Iga juhtum tema praktikas on eriline olnud . Eksortsistidel pole tegutsemisjuhendeid ega pretsedendiraamatut . Jõud , millega nad võitlevad , ei avaldu range süsteemi alusel , ei lase end kvalifitseerida ega lahterdada . Kõige tähtsam on uskuda , et nendega on võimalik toime tulla , et neid saab sundida või keelitama tagasi asuma sfääridesse , mis ei pea olema inimesele avatud . Iga ilmumine ja seestumine on toimunud mingi tasakaaluhäire faktori toimel . Kuskil on alati mingi võti , mingi detail , mis laseb selle faktori avastada ja teispoolsuse toime ... noh , kui mitte hävitada ... siis vähemasti tagasi tõrjuda . 
" Te olete Anna-Monat ammu oodanud , kas pole ? Olete aastaid kartnud , et ühel ööl ta ilmub ? " 
Engelbrektsen noogutas . 
" Ja loete Hamletit , et oma müsteeriumi eesmärgis selgusele saada . Hamletil polnud veresööd , Atle . Hamlet otsis endale süüd , et eelolevat tragöödiat enda jaoks kuidagi õigustada , tema piin oli tegevusetuses . Aga samuti nagu teiegi , kahtlustas ta ennast hullumeelsuses . " 
Norralane ei vastanud . 
" Mida te minult õigupoolest tahate ? " küsis siis Grpowski . 
" Kuidas , palun ? " 
" Mida te tahate , et ma teeksin ? " 
" Ma ... ma tahan valust lahti saada . Ma tahan , et see undamine ja kriipimine kaoks , mõistate ? " 
" Aga Anna-Mona ? " 
Grpowski kuulis seljatagant puskarikannust voolava märjukese vulinat , rüüpamisröhatust ja ohkavat väljahingamist . Kulme kortsutades avas ta akna , tuppa sööstis jäine augustituul , puhus ta halli juuksepahmaka sassi ja leevendas pisut ruumi läppuvat alkoholivängu . 
" Ma ei taha teda enam näha . Mitte sellisena vähemalt , mitte niimoodi . Ma ei taluks seda enam ... " 
" Just nimelt . Te ei taluks seda enam välja . Mida te siis teeksite ? Valu ja kummitusnaine , kelle te tapsite — seda on liiga palju ühe inimese jaoks . Mida te teeksite , Atle Engelbrektsen , kui te seda enam ei talu ? " 
Küsitu ei pidanud vastama . Nad mõlemad teadsid vastust . Ta vaikis hetke ja hoopis küsis : 
" Ma olen vahel mõelnud , et kas see kõik mitte ei ole Anna-Mona kättemaks mulle mõrva eest . Selle valuga ta maksab mulle kätte — kas te ei arva nii ? " 
" Miks just siin ja miks just nüüd ? " küsis Grpowski vastu . " Miks just nüüd , kui te olete avastanud selle koopa , kust isegi karud ja linnud eemale hoiavad ? " 
" Arvate , et lahendus on ikkagi koopas ? Et UFO-l võib midagi sellega pistmist olla ? " 
" Unustage oma UFO-d ! See on kahekümnenda sajandi mütoloogia ! " 
" Aga vaimud on ju ka mütoloogia ? " küsis Engelbrektsen ettevaatlikult , otsekui olles mitte päris kindel , kas söendab tunnustatud autoriteediga viimase tööalal vaidlema hakata . 
" Vaadake , noormees , " Grpowski pöördus akna juurest toa poole , " need teie niinimetatud vaimud on millegi energeetiline ilming . Aga sellel energial pole kindlat tahket vormi või keha . Ma võin põhimõtteliselt möönda , et see teispoolsuse energia , mis möödunud sajandite jooksul on end inimestele vaimudena ilmutanud , võib tänapäeva tehnikasajandil end UFO-de näol välja pakkuda . Võin seda teoreetiliselt möönda , kuigi ise ma seda ei usu . Aga edasi see meid ei aita , ei aita mitte üks raas ! " 
" Aga UFO-d pole ju energeetika , UFO-d on täiesti füüsilised esemed . " 
" Mitte ühtki UFO-t pole keegi kunagi katsunud ! " 
" Aga on ju juhtumeid , kus ... " 
" Mitte keegi , mitte kunagi , " lõikas poolakas . " Aga see teadmine ei aita meid edasi . Te küsite , mida ma arvan ? Ma arvan , et nendel nõndanimetatud UFO-del pole teie juhtumiga kõigevähematki pistmist . Vaevalt Spitzbergenil kunagi midagi alla kukkunud on , või kui isegi ongi , siis oli see Nõukogude Liidu üks esimesi MIG-e , mille ameeriklased kiiresti uudishimulike silmade eest varjule toimetasid ja lasid siis käibele kumu UFO-dest . Külma Sõja ajal tehti sageli nii , et rahvusvahelisi skandaale vältida . Ma ei välista isegi , et ameeriklased MIG-i ise alla lasid . Aga olgu , see pole praegu oluline ... Rääkige mulle parem nendest sosinatest ja häältest ! Kas suudate neist mingit sõnumit välja lugeda ? " 
Engelbrektsen kehitas resigneerunult õlgu . 
" Sõnumit ? Ma ei tea ... Kui , siis mingit ebamäärast kutset ehk . " 
" Kutset ? ! Väga hea ! Millises keeles ? " 
" Kuidas ? " 
" Mis kuidas ? Ma küsin , millises keeles teid kutsutakse . On see norra keel ? Vene keel , esperanto , morse ? Midagi te peaksite ju sellest mõistma ? " 
" See nagu poleks mingi keel , kui järgi mõelda . Ma kuulen nagu tuhandeid erinevaid hääli , nad kiunuvad meeleheitlikult ja läbisegi . Ja see pole üheski keeles . Hääled keerlevad mu ajus , kord on vasemal , kord paremal , kiunuvad ja kutsuvad . Valus on ... 
" Väga hea . " 
" Mis siin head on ? " 
" Hea on see , et te ei saa täpselt aru , mida need hääled räägivad . Liiga selge sõnum viitaks skisofreeniale . Aga kas teile pole kunagi pähe tulnud , et need hääled on küll mingis keeles , kuid mitte sellises , mida enam räägitakse . Sanskritis näiteks , või liivi ? " 
Taas kehitas Engelbrektsen õlgu ja küünitas puskarikannu järele , kuid nähes Grpowski hukkamõistvat pilku , loobus oma esialgsest mõttest ja tõmbas ettevaatlikult käega läbi punaste juuste . 
" Ma ei oska neid keeli . Kuidas saaksin midagi väita ? Tunnen vaid , et hääled tõmbavad mind kuhugi , kutsuvad . " 
" Kas ... ? " 
" Jah . Kuhu mujale ? Ikka sinna koopasse tagasi . " 
Nii see peabki olema , mõtles Grpowski . Siis on siin vähemalt mingi loogika , mida jälgida , mis võib meid aidata ja kuidagi lahenduseni viia . Kui see üldse on lahendus ... 
" Kas te loete Saxo Grammaticust ? " küsis ta siis valjusti ja osutas peaga raamaturiiuli poole . 
" Tellisin endale , kui Anna-Mona oli ilmunud . " 
" Mul oleks huvitav ja võibolla ka vajalik teada , miks te seda tegite ? " päris Grpowski mõnevõrra sarkastiliselt . 
" Mäletan kuskilt , et just " Gesta Daneorumist " leidis Shakespeare " Hamleti " algmotiivi . Ilmselt ma seostasin selle kuidagi oma sooritatud mõrvaga ja ... " 
" ... ja süütundega ja vaimu ilmumisga , " jätkas Grpowski elavnedes . 
" Jah , mõnevõrra kindlasti . Hamleti isa vaim oli ju niivõrd ehe ja realistlik . Tahtsin teada , kuidas vaimud ilmuvad . Miks nad seda teevad ? Ja lootsin ka Saxo ja Snorri töödest leida mingit vihjet Svaldbardi varasemale mainimisele . " 
" Leidsite midagi ? " 
" Ei midagi kindlat . " 
" Ma mäletan , et autos mainisite , et teie arvates on siin enne Islandi meremehi keegi käinud . Miks te nii arvate ? " 
" Ma tunnen oma ajus midagi väga vana . Need hääled pole noored ega uued , kui saate aru , mida ma öelda tahan ... Ma ei oska seda seletada , andke andeks . Suur vanadus tekitab minu arvates õudust . Vanadus või iidsus , ükskõik millise elusolendi juures , kõneleb midagi aja ületamisest , kuulumisest kuhugi üleajalisse sfääri . Ma olen näinud dokumentaalfilmi saja viiekümne aastasest inimesest , neegrist õigupoolest , ja see oli jube . Aga need hääled , mida ma kuulen ... Nad on vanad . Liiga vanad , liiga jubedad . Kõrge vanadus on õudne , see räägib millestki ebaloomulikust . " 
Sugugi mitte ebaloomulikust , mõtles Grpowski . Sugugi mitte . Vanadus räägib surmast . Lähedalolevast surmast , lähenevast surmast . 
" Hästi , " ütles ta siis . " Te peate magama , Atle . Peate katsuma magada , see kulub teile ära . Aga mina pean minema vaatama seda koobast . Te annate mulle oma auto ja joonistate kaardi . Ja siis lähete kohe magama . Kohe ! " 
" Ma pole kindel , kas te leiate selle koha kaardi järgi üles , see on kaugel , kas teate ... " 
" Ma leian selle koha üles . Ärge unustage , et ma olen eksortsist . " 
" Kas te laskumisvarustust oskate kasutada ? Kamber on sügaval , niisama sinna ei pääse . " 
" Ma esialgu vaid uurin seda kohta . Laskuma ma muidugi ei hakka . " 
" Ma tahtsin teilt küsida ... " 
" Küsige ! " 
" Ma küsin ... " Engelbrektsen pidas pausi ja Grpowski nägi , et valu mehe peas on tugevnenud . Norralane võitles oma piinaga , kuid küsis lõpuks : 
" Mis see on ? Mis toimub , mis minuga juhtub ? " 
" Ma arvan , et teid avatakse . " 
Ja siis , kui Engelbrektsen oli rebinud oma geograafilisest kaardiraamatust lehe , tõmmanud sellele punase tindipliiatsiga joone , märkinud ühe koha sellel X-iga ja lehe Grpowskile ulatanud , tegi viimane õhku , norralase pea kohale äkitselt mingi liigutuse ja puudutas oma sõrmega tema paremat oimukohta . Engelbrektseni pea nõksatas ja vajus momentaalselt õlale . Mees magas . Ja Grpowski teadis , et seda und ei tule ei Anna-Mona ega ükski muu deemon häirima , sest oma kiire liigutusega oli ta joonistanud õhku Würrtzi kaitsemärgi — igivana Kabala edasiarendatud kolmemõõtmelise kujundi , mis kaitses unes . See oli märk , mida ükski eksortsist endale ei saa teha , ja ei olnud saanud ka Thorvald Mathjes , mees , kelle soovituse pärast oli kuuekümne kolme aastane Warszawa eksortsist pan Mieczislaw Grpowski , keda tema kodulinnas rahumeelse , kuid pisut seniilse ja polüglotist poepidajana tunti , sattunud Spitzbergenile võitlema jõududega , mis ei taha tunda ei aega ega ruumi . Jõududega , kelle vastu oli ta pühendanud oma elu , millise ta neile ka ühel päeval vältimatult loovutab . Selline on juba kord eksortsisti saatus ... Kuid enne , kui tuleb tema aeg , on tal päästa üks teine hing . Ja polnud Grpowski asi Engelbrektseni üle kohut mõista , selleks on teised kohad , teised mõistjad , teised kriteeriumid kui inimeste omad . Eksortsisti saatust ei valita , sellesse sünnitakse ja selle saatuse läbi ka surrakse . Kuid mitte veel täna polnud tema kord , tema järjekord ... 
Siis läks ta toast välja , istus lävepakule , keerutas parema käe nimetissõrme ümber Engelbrektseni maasturi võtmeid ja mõtles Hamleti isa vaimust , Islandi viikingitest ja Engelbrektseni sõnadest aga need hääled , mida ma kuulen ... Nad on vanad . Liiga vanad , liiga jubedad . Ta õngitses oma odava ülikonna põuetaskust suupilli , nuuskas nina ning hakkas mängima . Kaua istus ta ukselävel ning imes suupillist välja kurblikku viisi . See polnud mingi rituaal ega pühendumine , see oli vajadus enda poolt esile kutsutud elava muusika järele , vajadus kanda oma tajud Keskendumisele . Alles siis , kui ta oli suupilli tasku tagasi pannud , ning mälestused minoorsetest helistikest haihtusid Spitzbergeni karmi tuule ulgumisse , sai poolakas aru , et oli mänginud igihaljast " Kingston Towni " , lugu , ilmselt mille saatel oli noor Atle Engelbrektsen oma väljavalituga alasti Jamaica kuumadel liivadel tantsinud ja uskunud , et elu koosnebki õnnest , armastusest ja kuumadest elavatest sosinatest ... 
Jäised sosinad tuhandetest surnud meeltest siin , maailma jäisel äärel ja kunagi nii kuuma , armastava ja hõõguva ihu moondunud kujutus , mis öösel kummitab ja peibutab sellesama , nooruses nii ihaldatud kehaga ... Kontrastid ... Millele võivad need olla suunatud ? 
Peibutab ? 
Külmad , kutsuvad sosinad ... ? 
Grpowski sööstis lävepakult , tormas tuppa ning avas oma suure kohvri , mille vastu Spitzbergeni tolliametnik , polnud vähimatki huvi tundnud , võttis sellest kroomitud lahtikäiva akumulaatoriga kolmnurga , inimnahast kolmnurkse pilotkamütsi , kolmeharulise pronksnoa ja täiesti läbipaistmatud mustad prillid — kolmesilma prillid . Nendest peaks täna piisama , arvas ta . Igaks juhuks lisas ta ka oma reisipauna pisikese Nokia tõlkearvuti . 
Siis läks ta autosse , käivitas selle kobamisi , võttis galopeerides kohalt ning mõtles mõnevõrra ehmunult , kas ta maasturiga ka sama hõlpsasti toime saab , kui sellega , mis teda koopas ees ootab . Aga toime sellega ta saama pidi . Sest teist võimalust polnud antud . Vähemasti mitte täna , mitte temale , mitte Atle Engelbrektsenile , mitte Spitzbergenile . 
Tagasi jõudis ta alles ööhakul , kui päike siras eredamalt kui päeval ja linnud olid vaikinud . 
Kolmeharulist pronksnuga tal enam ei olnud . 
Kuid see-eest oli tal üks kõrv vähem . 
Grpowski ei hakanud Engelbrektseni äratama . Kiiresti leidis ta esmaabikarbi ja ravis ennast niipalju , kui oskas — niipalju , et kohusetundlik tolliametnik ei tunneks kõrvasideme vastu ülemäärast huvi . Siis istus ta ikka veel magava norralase kõrvale , võttis põuetaskust viimase kaardi ja hakkas selle teisele poolele kirjutama . 
Ta kirjutas kaua , sest norra keelt on keeruline kirjutada ning tal oli palju kirjutada . Lisaks tegi puuduv kõrv , hoolimata kõigist meditsiinilisest ja parameditsiinilisest vahenditest , tugevat valu ... Ilmselt sama suurt valu , kui Engelbrektsen tundis . Või oli tundnud ? 
Kui ta kirja valmis sai , jättis ta selle lauale , asetas raskuseks peale pooltühja puskarikannu , korjas kokku tühjad mineraalvee pudelid , pühkis igast võimalikust kohast oma sõrmejäljed , läks autosse ja sõitis minema . Longyearbyeni lennuväljale , et jõuda veel varahommikusele Oslo lennule . 
Ta jõudis sellele ja Engelbrektseni maastur jäi tühjalt lennuväljale seisma . 
Aga Grpowski hüvastijätukiri oli järgmine : 
Kallis sõber , ( kõigile inimestele , keda Growski tundis , alustas ta kirja kirjutamist , just sellisete sõnadega ) Te loete seda juba siis , kui mina olen lennukis , mis viib mind tagasi Oslosse . Ma ei hakanud Teid äratama , sest selleks puudus igasugune põhjus ja tõttöelda ka võimalus — Teie uni lõpeb ( lõppes ) täpselt kindlaksmääratud ajal. Mul ei ole kerge neid ridu kirjutada ja seda mitmel põhjusel , millest pan kohe kuuleb ( loeb ) . Teie valud , niipalju , kui need valud olid , peaks nüüd olema murtud . Muud hädad , hääled sealjuures , kardan et mitte . Ülejäänu on Teie enda kätes . Teie probleem oli erakordne ja mitte lihtne , lubatagu mul seda öelda . 
Ma ei kirjuta detailselt , mis koopas juhtus , sest seda on sõnades raske edasi anda ( küllap pan mõistab , mida tahan öelda , sest tal endalgi oli raske sõnades oma üleelamisi kirjeldada ) . 
Teie juhtumist ... Olite juhuslikult avastanud siin maailma otsas ühe koopa , mis lõppes veidral kombel suletud kambriga . Seal hakkas teile sisse kuri vaim , tekitas valu , sosinaid ja hirmsaid nägemusi . Nägite oma tapetud naise ilmutist , teid tõmbas sinna koopasse tagasi . Ühesõnaga , te piinlesite . Ma leidsin koopa hõlpsasti , kuigi veel täpselt ei teadnud , mida mul teha tuleb . Mul olid oma kahtlused , aga ... kõigest järjekorras . 
Koopasuu oli kitsas nagu kirjeldasite , ronisin siiski sinna sisse . Mitte sügavale , vaid paar meetrit . Mõtlesin , et tunnen end otsekui hauas ja kuidas pan küll oli söendanud sinna sisse ronida . Kummati see mõte mulle meeldis , sest seletas nii paljugi . Seletas ka teie uurimusi alg-Hamleti üle . Te polnud kartnud , ronisite kohe koopasse , ronisite hauda ... 
Te otsisite surma , mu sõber , teil on alateadlik tugevdatud süükompleksist tingitud surmasoov . Seepärast te läksitegi meelsasti koopasse — nägite selles alateadlikult hauda ja teid tõmbas sinna . Ka Hamletil oli surmasoov , ta mõtles enesetapule , elas läbi süü- ja häbitunnet ja seadis oma toimetamised nõnda , et need vältimatult said lõppeda ainult surmaga . Tema isa vaim oli ettekuulutus surmast , mitte ainult sõnumitooja , ärge seda unustage . Hamlet otsis vabanemist oma valust ja suutis seda leida ainult surmast . Tema monoloog oli tüüpiline enesetapja monoloog , nagu ka teie oma ... 
Teil oli õigus — koobas polnud tühi . Mis ka poleks olnud sinna kambrisse müüritud , ( just nii see oli ! ) oli ta nüüd valla pääsenud . Kuid ta oli ikka veel aheldatud ühe kütkega kambrisse . Loits ( küll juba nõrgenenud ) hoidis teda endiselt kinni ja koopas kaugemale ta ei pääsenud ( pääse ) . Küll oli aga see energia jõudnud Teieni kanali luua . Olin ennist öelnud , et teid avatakse . Nii see oligi — hääled , valud , kriipimised , ( kuid mitte need sosinad ! ) ja lõpuks ka kadunud Anna-Mona esilemanamine olid kõik mõeldud ( kui olendi puhul , kellest räägime , saab üldse sellist tegusõna kasutada ) ainult ühel eesmärgil — Teid ergutama teoks tegema seda , mida alateadlikult ammu ihkasite . Tunnistasite seda ka ise , et varsti ei kannata te enam välja . Valu ja vaimud . Teid roogiti puhtaks ( seestumiseks ) , avati ja suunati teoks tegema enestappu . 
Anna-Monast . Kust võis see kujutis temast pärineda ? Loomulikult teie ajust — see oligi see puur või nael , mida piinavalt tundsite . Teist otsiti välja kõige valusamad ja kontrastsemad mälestused ( bikiinid ja purukskukkunud ihu ) . Ilmutis kutsus Teid , äratas teis veelgi enam suitsiidimõtteid . Sundis Teid isegi , mäletate ? Anna-Mona polnud päris . See ei olnud tema tegelik vaim , keda nägite . Teie ajust projitseeriti kõige valusamad pildid — nägite oma süükompleksi energeetilist kehastust . Aga ma tean , et Teid pole võimalik selles enam ümber veenda . 
Mis seal kambris siis oli ja miks see olend teisse hakkas ? Mul olid mõned oletused , kuid kindlat teadmist mitte . Igaks juhuks kaitsesein oma pea ja silmad mõningate lisavahenditega . Enda ette asetasin elektrivooluga laetud kolmnurga ja relvastusin vaimunoaga . Edasine , ma kardan , on liialt erialane ... aga võin Teile öelda , et ta tuli . Iidne loits hoidis teda ikka kinni , kuid suutsin ta enda meeltesse vangistada . Vaadake ( lugege ) , see , et just Teie selle koletise otsa sattusite , oli puhas juhus . Juhus oli ka see , et Teil oli surmasoov . Aga surmaaldis meel on alati kõige vastuvõtlikum , on kergem murda , sellesse on kergem sisse tungida . Seetõttu oli ka meie koletisenergial kergem ületada teda aheldanud loits ja Teil loitsuga pitseeritud sein lõhkuda . Teid nimelt aidati kambrist takka , kui nii võiks öelda . Tal oli vaja Teie meelt , Teie vaimu , et vabaneda . Ma arvan , et kunagi nimetati teda Aoliaks . 
Aga eksortsistid , mu sõber , on pisut erinevad teistest inimestest — meil on surmasoov tahtlikult ja teadlikult välja arendatud , meie vaim on alati valla , et teistpoolsuse kurjust endasse aheldada ja ta seal tappa . Ma püüdsin Aolia lõksu , kuid ta oli väga kaval ja enne , kui deshifreerisin loitsu , millega ta taas aheldada , püüdis ta minust välja pugeda . Kahjuks pidin selle vältimiseks vaimunoaga oma kõrva maha lõikama . Aga olge rahulik , minu honorar kompenseerib ravikulud täielikult . 
Kes või mis on Aolia ? Teil oli õigus — see on midagi väga vana . Nii vana , et inimesel pole isegi õigust tema nime mäletada , ega teda tunda . Ja Teil oli õigus ka selles , et Aolia on kuri vaim — teisiti teda kirjeldada ei õnnestuks , tänapäeva keeled on selleks liiga uued . Aolia soovis , et Te ennast tapaksite , ohverdaksite end temale , et ta saaks asuda ohverdusest vabanenud meelejõudu ja ennast vabastada . Mida ta oleks siis teinud ? Midagi kurja oleks siis maailmas juures olnud , aga see kuri poleks väljendunud inimeste tegudes ( sõjad ja muu niisugune ) . Ei , kindlasti mitte . Aolia on midagi universumilist , ma ei tea täpselt ja olen selle üle isegi õnnelik . 
Kindlasti oli Teil õigus ka selles , et keegi on Spitzbergenil enne Islandi vapraid meremehi olnud . See keegi vangistaski Aolia siia , aheldas ta Maailma Lõppu , nii kaugele inimestest kui vähegi võimalik . Needus või loits , millega ta seda teinud oli , allus õnneks deshifreerimisele , kuid selle eest tuleb tänada juba tänapäeva tehnoloogiat . Ma ei tunne seda keelt , aga arvuti suutis leida mõned lingvistilised parameetrid , mille kallal nüüd ka tööle asun . Ma arvan , mu sõber , et peaksime olema väga tänulikud neile iidsetele olenditele , kes Aolia siia tõid . Nad andsid endast parima ja viisid kurja nii kaugele , kui nende võimuses oli . Ärge küsige , kes nad olid . Sellele ei oska ma vastata . Igal juhul polnud nad kõikvõimsad , muidu oleks Aolia Maalt üldse minema aetud , hävitatud või maetud vähemalt Antarktikasse . Need muistsed sangarid pidid olema luust ja lihast inimesed ( vähemalt neil ammustel aegadel ! ) . Nad otsustasid koha kasuks , mis kaardistati alles 1596. aastal . Olen jõudnud , muide , mõelda , kas need muistsed vangistajad pole mitte oma vangi käinud aeg-ajalt üle vaatamas ... Aga see on tõiesti põhjendamatu oletus ja peale Teie ei julge ma seda kellelegi öelda ... 
Miks nii ? Aga sellespärast , et nüüd tuleb meie loo kõige kurvem osa . Need tuhanded sosinad , mida kuulete . Sosinad on ( olid ) Aolia pärisosa , mitte teie avanemiseks mõeldud sabotaazh . Ma arvan , et need sosinad olid tuhanded Aolia poolt varem allutatud hinged ( see seletab ka Teie oletusi sosinate vanusest ja ka seda , et te neid keeli ei mõista ) . Õigupoolest olid need sosinad tuhandete inimeste surmaeelsed mõtted . Viimased mõtted enne enesetapu teokstegemist ... Mu kallis sõber ! Te peate ise otsusele jõudma , kas suudate edasi elada nende sosinatega . Sest paraku need jäävad Teiega igaveseks . See oli see osa Aoliast , mis juba oli valla pääsenud ja mida mul ei õnnestunud loitsu alla tagasi toppida . Kardan , et aegapidi hakkaksite ka nendest sosinatest aru saama . 
Ja surmasoov Teis pole valude kadumisega kübetki vähenenud . Aga seda teate omast käest . Tegin , nagu tahtsite — valud , kriipimised ja Anna-Mona on kadunud . Enesetapjate surmaeelsed mõtted aga jäävad ... Jääb Teie otsustada , kas täitsin oma tellimust ja teenisin honorari välja . 
Ma olen eksortsist , mitte preester või usaldustelefon . Olen harjunud tõtt rääkima . 
Palun , põletage see kiri . Aga kui peate vajalikuks — kirjutage uus . 
Jääge hüvasti , Atle Engelbrektsen ! 
Mida Te ka ei otsustaks — olen kindel , et talitate õigesti ! Olgu see teadmine Teile kinnituseks , et Saatus on meist kõigist suurem ja pageda Tema eest ei saa . 
Ikka Teie Mieczislaw Grpowski . 
Kui lennuk heljus üle Põhjamere tühjade avaruste , uskus Grpowski ennast kuulvat Engelbrektseni jahipüssi kärgatust . Ta kujutas endale üsna elavalt ette , kuidas norralane oli ärgates juhmi pilguga tühjusesse vaadanud , märganud siis laual kirja ja selle läbi lugenud . Eksortsist oli kindel , et norralane oli kirja põletanud , valanud puskarikannu aknast välja tühjaks , pesnud nõud , läinud esikusse , võtnud seinalt jahipüssi ja endale laengu suhu lasknud . Tegelikult oli mees sellise otsuse teinud juba ammu ja siia ei saanud Grpowski midagi parata . Ka Hamlet teadis algusest peale , millega tema mäng lõpeb . Aolia ei eksi . Engelbrektseni meeled pidid olema surmale juba liiga valla . 
Grpowski ei kuulanud enam tagasilennul kuularitest Dvorakit . Ei saanud kuulata . 
