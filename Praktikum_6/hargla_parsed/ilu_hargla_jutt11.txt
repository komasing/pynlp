Kliendi soov 
Indrek Hargla 



Kinnisvaraagent Finch tõukas õlaga rasket ust . See avanes hädaldava kriuksumise ja kägina saatel , summutades hetkeks musträstaste äreva säutsumise , mille kahe mehe ilmumine lossiõuele oli esile kutsunud . 
" Minu arust kriuksub uks just parjalt , " ütles Collins . " Selline ettevaatlikkusele manitsev võigas hääl — nagu avaks mõnda hauakabelit . Uks ise on ju kah stiilne . Loodan , et uus omanik seda välja ei vaheta . " 
" Uks on 18. sajandist . Vastavalt lepingule ei tohi ta nii vanu asju välja vahetada , " vastas Finch . " Heal juhul ta ainult õlitab seda . " 
" Õlitagu pealegi , " irvitas Collins . " Kas või kaks korda päevas . Muidugi võin ma ka kääksumise ära koristada . Aga me arvasime , et see loob mõnusa õhkkonna . Praegu on ta muide ülepäevasel rezhiimil . See peaks piisav olema . " 
Nad sisenesid häärberisse ja Finch lülitas peremehelikult tuled põlema . Hall täitus tuhmi ja sünge valgusega . Finch vaatas ringi — muutunud polnud midagi . Massiivne antiikmööbel , maalid millelt põrnitsesid ammu surnud parukais mehed , perekonnavapid seintel . 
" Soovite kohe üle vaadata ? " päris Collins . " Või võtame väikse sherri ? Pudel on kapis , aga rohkem majas , nagu isegi teate , kedagi ei ole . Tuleb iseteenindusega leppida . " 
Finch võbistas õlgu . Hallis oli külm ning kõhe ja rusuv tunne , mida ta igakord Darmouth Mansion'is tundis , tuli tagasi . 
" Teate , võtaks küll , " ütles ta Collinsile . " Sherri sobib selle majaga hästi kokku . " 
" Ohoh ! Kõik , mis siin on , sobib selle majaga hästi kokku , " itsitas Collins silma pilgutades . " Ma ütleksin isegi , et see on stiilseim maja omataoliste seas Inglismaal . " 
" Minu teada s e l l i s e i d maju rohkem ju ei ole , või kuidas ? " 
" V e e l ei ole , " täpsustas Collins . " Meie eduka koostöö jätkumiseks selle pitsi me nüüd tõstamegi . Üks moment ... " Collins asutas ennast baarkapi poole , kuid Finch , tunnetades oma peremehekohust , jõudis temast ette . 
" Ärge nähke vaeva ! Seni olen mina veel omanik . " Finch sammus kriuksuval parketist põrandal suurejoonelise mahagonkapi juurde , avas baarilaeka ning küünitas käe roheka pudeli järele . Kui ta kahte pokaali helepruuni sherrit valas , kuulis ta seljataga Collinsi häält . 
" Muuseas , mida te sellest tugitoolist arvate ? Meil tuli teda veidi kohendada , mõned vanad detailid uutega vahetada . Kuid minu arust ei paista muutus üldse välja . " 
" Moment , " ütles Finch . Ta asetas pokaalid baarikapi eendile ja suunas pilgu tugitoolile , mis asus sealsamas kõrval , väikse madala lauakese ees ning paistis kõigi tunnuste järgi olevat sobivaim koht , kus vana baarikapi sisemuse hüvesid nautida . 
Kiirel vaatlusel ei avastanud ta mingeid ebakõlasid . Tugitool näis täpselt sellena , mis ta pidi olema : 18. sajandi meistri de Blanco töö , mille alghind igal korralikul Londoni oksjonil algab neljast tuhandest naelast ja milles nii mõnigi George III aegne tähtis tegelane on omaaegseid napse nautinud . Mustast brokaadist sügava tooli käetoed olid kaunistatud messingnuplitega , seljatoel võis veel aimata kulunud perekonnavapi kujutist . 
" Suurepärane tool . Mina küll aru ei saa , et ... " nentis Finch ja vakatas , kui ta sirutas käe taas sherripokaalide poole . Kurku tõusis klomp . Mis sest , et ta teadis ... 
Helepruuni sherri asemel oli pokaalides ruuge punane vedelik . Veri . 
Collins naeris täiest südamest , tema parastavad naeruturtsatused kõlasid vana võlvlae all ja põrkusid sealt ebameeldivalt Finchi kõrva . 
" Rabav , mis ? Üks meie teravmeelsemaid leiutisi , kas te ei leia ? Hetkeks tähelepanu mujale ... ja teie naps muutub vereks ! Ei , ei , oodake , " ruttas ta lisama , kui nägi Finchi pilku pokaalidelt ära pööramas . 
Vaid mõne sekundi jooksul tõmbus vedelik taas pruunikaks , nagu poleks kunagi punane olnudki . Muutus oli olnud nii kiire , et Finch hetkeks isegi kahtles , kas oli üldse verd näinud . 
" Just , just , " kinnitas Collins , ikka veel vaikselt naeru põksudes . " Nii see ongi mõeldud — meelepete . Kas ma tõesti nägin verd ? ! See pole ju ometi võimalik ! Ilmselt mulle ainult tundus nii — ja inimene unustab juhtunu . Ainult et mõne päeva pärast kordub sama lugu . Hetkeks käest pandud sherriklaasi ilmub veri . Ainult hetkeks ! Sama meelepete teist korda ! Ja teid haarab hirm . " 
" Väga teravmeelne , " tähendas Finch pisut kohmetunult . " Ainult et ma ei saa verd näha . Arst ütles , et see on mingi küllalt tihti esinev foobia — verekartus , hematofoobia . Olen püüdnud seda küll ravida , aga asjatult . Oleksin pidanud teile sellest rääkima . " 
" Andke andeks , vanapoiss , " ruttas Collins vabandama . " Ma tõesti ei teadnud . Aga trikk oli mõjuv , mis ? " 
" Oli küll . Eriti veel siis , kui sa pole selliseks ... etenduseks valmis . " 
" Noh , k o g u etendust te pole ju veel näinudki . " 
Collins haaras oma sherri ja suundus halli teise nurka diivani poole . Millegipärast otsustas Finch aga oma joogist loobuda . 
Nad võtsid istet ja Collins õngitses portfellist sülearvuti , olles enne kuskilt diivani alt võlunud juhtmeotsa , mille arvutiga ühendas . 
" See sherritrikk põhineb mingil keerulise nimega preparaadil , mida jooki puistasime . Ütleme , et see oleks nagu peale kauba . Päris värk on aga kõik siin — kõik , nagu tellisite . " 
Collins keskendus ekraanile . Finch nägi , et programm avanes pildist , mis kujutas Darmouth Mansionit . 
" See juhe on muidugi ajutine nähtus , " seletas Collins õhinal . " Siin põranda all on väike keskjaam . Praegu juhin ma süsteemi siit . Teie võite aga , kas variant A — jätta süsteem juhurezhiimi või variant B — programeerida kogu kupatus sellisele sagedusele , nagu ise soovite . Mina soovitaksin varianti B , sest juhurezhiim ei arvesta inimese psühholoogiat ja võib kohati üle pakkuda . Ma ei tea ju kui kõva närvikava sel teie ostjal — mis ta nimi nüüd oligi — on . " 
" Weerbeck . Austin Weerbeck III , " kostis Finch . " Teise põlve miljonär . " 
" Minu pärast kasvõi viienda . Vaadake siia ! " 
Collins klõbistas oskuslikult klahvidel ja ekraanile kuvus valikmenüü . 
" Praegu on kogu süsteem maas . Me käivitame selle , näete , siit . Nüüd valime kas kogu tsirkuse või eraldi tegelased . Alustame üksikkujudest . Muuseas , kõigepealt kustutame tuled . " 
Valgus kustus , kogu hall vajus hämarusse . Finch tundis kerget erutusvärinat , kui ta sülearvutile lähemale kummardus . 
" Etteaste numero uno . Peata mees . Vaadake , palun , sinna trepi poole ! " 
Finch pööras pea trepi poole . Õhtupimeduses seletas ta vana treppi , mis viis hallist häärberi teisele korrusele . Seinal trepi kohal rippusid portreed , käsipuu oli kaunistatud suurejooneliste tammefiguuridega . Üks õige inglise trepp , mõtles Finch . Kõik oli vaikne . Siis tajus ta liikumist . Hämarusest eraldus tume kogu , mille kontuure polnud veel võimalik eristada . Kuju oleks nagu tekkinud seinast , umbes trepi keskel . Must lüheldane kogu . Siis astus ta , ei , libises , hõljus trepi kohalt allapoole . 
Finch ahmis õhku . 
Pimedusest kasvas maani mantlit kandev mees . Ainult sel mehel polnud pead . Käed olid tal ette sirutatud , nagu otsiks ta teed . Ülestõstetud krae kohalt võis aimata valendavat kaelakonti . Mees ei olnud " päris " . Ei pidanudki olema . Ta ei paistnud just läbi , kuid tema piirjooned olid piisavalt ähmased , et ilmutist viirastuseks pidada . Kummitus peatus , olles jõudnud trepimademele . Ta tegi veel ühe sammu , hakkas siis võbelema ja kadus aeglaselt . Olles juba poolenisti haihtunud , haaras ta ühe käega õhku , otsekui proovides kedagi lüüa . Siis oli ta läinud . 
Finch tundis külmavärinaid . Ta oli küll seesuguseks etteasteks valmistunud , kuid viirastus oli olnud piisavalt realistlik , et isegi teadjas inimeses hirmuvärinaid esile kutsuda . 
" Ja kõik täpses vastavuses legendile , " sositas Collins . " See oli söör Eamond Barnsley . Vana Daumontville tappis ta just siin trepi juures . Kõigepealt suskas teda pistodaga rindu ja seejärel raius pea maha . Teenrid nägid pealt . Muuseas , ka verelaigu võib põrandale tekitada . Aga soovitav oleks ainult 14. mail — siis kui Barnsley tapeti . Aga ma võin teile siiski näidata ... " 
" Aitäh , pole vaja . " 
" Õige , te ei kannata ju verd . Olgu peale , läheme edasi . Show , nagu öeldakse jätkub ! Vana Daumontville isiklikult . " 
Kostis köhatus , nii realistlik , et Finch pidas köhijaks algul Collinsit . Too aga irvitas vaid hämarusest vastu ja osutas peaga tugitooli suunas — selle sama , mille konstruktsiooni oli tulnud pisut muuta . Kinnisvaraagent pööras pead ja nägi ruumi teises nurgas asetsevas tugitoolis kellegi pead . Kiilaspead , mille külgedelt langesid pikad tumedad juuksed . Siis pea pöördus — pöördus ebaloomulikult , täisringi pidi nagu öökullil . Kostus isegi kaelaluude naginat . Viirastus pööras oma kollakalt hõõguvad silmad otse Finchi poole . Viimane võpatas ja hammustas tahtmatult keelde . Siis kostus võigas hauatagune naer , kuid mitte ilmutise poolt , vaid siitsamast Finchi kõrva äärest . Kollased silmad puurisid ennast vaataja näkku ja siis oli ilmutis äkki kadunud . Ainult kohutava naeru kaja hõljus veel võlvide all . 
" Kõik nagu oli , " seletas Collins . " Kui sheriff koos sõduritega Daumontville'ile järele tuli , istus too seal tugitoolis ja naeris ainult oma haiglast naeru . Ta hukati küll Doncasteris aga teda on siin tugitoolis hiljem nähtud . " 
" Te olete kohalikke pärimusi vist päris hoolikalt uurinud ? " päris Finch . " Mina neid detaile küll kõiki ei mäleta . " 
" Amet kohustab , " Collins ei püüdnudki hääles kõlavat uhkustunnet varjata . " Kaks meest kaevasid arhiivides ja töötasid koduloolisi pärimusi läbi . Sest ka uus omanik võib ju oma elukoha ajaloo vastu huvi tunda ning blufi läbi näha . Ei mingit ülepakkumist ega isiklikku fantaasialendu . Tõsi , mõningad asjad oleme me ise lisanud , sest Darmouthi kummitused on vahest üsna kujutlusvaesed , " lisas ta itsitades . " Eriti hästi on meil õnnestunud audiopool . Näiteks keldris sositab naisehääl ühe Miltoni soneti fragmenti ning magamistoas kostub aegajalt kellegi ohkeid . Kui mäletate , siis poos Daumontville hobusetallis leedi Elizabethi pihiisa ja sinna me korraldasime viirastusliku köie . Kui te selle poole käe sirutate , ilmub teie silme ette poodud pihiisa nägu . Teate , kuidas poodu välja näeb ? Peast välja valgunud silmad , tursunud keel hammaste vahel , nägu sinine , uriini ja spermalaik jalge all ... Kõik nagu kohtuekspertiisi toimikutes , poisid nägid kaks kuud vaeva . " 
Finch muigas omaette . Etendus ületas tema parimaid ootusi . 
" Kas see hääl seal keldris peaks kuuluma leedi Elizabethile ? " küsis ta . 
" Ehhe , minge tehke kindlaks ! Minu teada 17. sajandil veel lindistusvõimalus puudus . Kui aga legendi õppida , hoidis vana Daumontville naist keldris mittu kuud kinni , enne kui ta suri . Leedi läks vist peast pisut segi , sest olevat kogu aeg päheõpitud Miltonit korranud . " 
" Elizabethi te ei teinud ? " päris Finch edasi . 
" Ei . Noore leedi vaimu pole keegi kunagi näinud . Pole mõtet üle pingutada , nagu ma juba ütlesin . Kuigi poisid proovisid küll , aga ma pidasin targemaks isetegevus lõpetada . Piirdusime nõrga hologa magamistoas . Kerge ehmatus enne uinumist , paarisekundiline välgatus , ei enamat . " 
Collins klõbistas taas arvuti kallal . Hallis süttisid tuled . 
" Nüüd ma paluks teid teisele korrusele , Finch . " 
Teisel korrusel seisatasid mehed koridoris . Eespool lõppes käik aknaga , sealt 30 jardi kauguselt hargnes tee kahele poole . Mõlemat seina palistas usterivi . Finch pani tähele , et siin põrand ei kägisenud . Nad sammusid täielikus vaikuses ... 
... midagi vuhises Finchilt kõrva äärest mööda , kellegi nähtamatud nahksed tiivad sahisesid õhus . Finch seisatas . Tiibade vuhin kaugenes ja siis kostis koridori lõpust akna juurest tugev põntsatus . Kellgi teravad küüned kriipisid aknale . Finch tundis külmavärinaid . 
" Räägitakse , et see on Daumontville'i hing , kes sedaviisi nähtamatult ringi lendab ja püüab majast välja pääseda , " rääkis Collins . 
Finch raputas vaid pead . " Poleks iial uskunud , et te kõiki jutte nii hästi realiseerida suudate . " 
" Kuidas siis muidu ? Legendi elustamine mõjub palju tõepärasemalt kui uute kummituste väljamõtlemine . Kui siin on ikka aastasadu nähtud Barnsley'd , Daumontville'i ja madam Gloriat , siis on aines täiesti olemas . Muidugi on tänapäeva visuaaltehnika ning meie firma eriti võimelised looma ka sootuks uusi ja , lubage mul öelda , olematuid koletisi , kõiksugu põrgudeemoneid näiteks . Ma ei mõtle muidugi liikuvaid nukke , see oleks labane ! Ei , ainult käega katsumatud " viirastused " , osavalt seintesse peidetud sensorid , hologeneraatorid , mikrotshipsid , kõlarid . Ja kõigile on õudus garanteeritud , kõigile ekstsentrilistele miljonäridele , kes soovivad osta ehtsat inglise kummituslossi . Peab ainult lootma , et nad oma elektriarve vastu haiglast huvi ei tunne . Pidime nimelt vajaliku energiavälja saamiseks erinevatele elektritarvikutele üht-teist juurde lisama . Et lisaenergiat ära peita . Meie projekt on energia suhtes üsnagi nõudlik , ehitasime kaks salageneraatorit , mis annavad meie lapsukestele niiöelda elujõu . See polnud lihtne , aga me saime sellega hakkama . Üks endine Kaitseministeeriumi salajase osakonna töötaja müüs meile mõned üsna huvitavad materjalid . Projekt Macabeus , olete kuulnud ? " 
" Vist mitte . " 
" Pole ka tähtis . Mingite kõrvalefektide tõttu see hüljati . Aga tehnoloogia on meie käsutuses ja asetab meid konkurentidest vähemalt viie aasta võrra ette . " 
" Ja-jah , muidugi . Teie firma on parim ... Muide , te mainisite madam Gloriat . Kas see on ... ? " 
" Just nimelt . Kurikuulsa John Daumontville'i ema , kelle vaim ei saa hauas oma poja hirmutegude pärast rahu . Muuseas , lubage esitleda , sealt ta tulebki ! " 
Finch jäi võpatades seisma , kui koridori nurga tagant ilmus uus lummutis . Surnukahvatu vana naine , kes hoidis ettesirutatud käes küünalt . Ei mingit leegivarju seintel — kummitus hõljus hääletult läbi õhu , tema elutud silmad uuristasid end tühjusesse . Võigas kuju tuli otse Finchi peale , läks temast läbi ja kadus koridori teises otsas , jättes kiinisvaraagendi laubalt hirmuhigi pühkima . 
" Kas siis seda on ka nähtud ? " küsis Finch , kui oli jõudnud toibuda . 
" Üsna palju . Tegemist on muuseas ühe levinuma kummitistüübiga inglise mütoloogias . Madam Gloria oli hispaanlanna , katoliiklane . Tema fanaatiline religioosssus arvatakse olevat ka surmajärgse ilmumise üheks põhjuseks . " 
" Kes selliseid jaburdusi arvab ? " ei saanud Finch aru . 
" Uurijad — või teadlased , nagu nad ise end nimetavad . Pea kõik inglise kummituslossid on usinate vaimuotsijate poolt läbi uuritud . Loomulikult on lossivaim parasjagu puhkusel , kui ootusärevuses teadusejüngrid on oma kaamerad üles sättinud , " kõhistas Collins naerda . " Te ei kujuta ette , kui palju on inimesi , kes kõiki neid jutte usuvad . Eks sellepärast neid välja mõeldaksegi . Et on inimesi , kes usuvad . " 
Veel tubli kaks tundi demonstreeris elektroonikafirma peainsener Desmond Collins oma kätetööd vanade losside ülesostjale ja edsimüüjale Timothy Finchile . Iga uue tehnikasaavutuse ilmumisel muutus Finch näost üha rohelisemaks ning temas süvenes veendumus , et inimene , kes on nõus õ i g e kummituslossi eest sellist summat lauale laduma , ei tea päris täpselt , mida soovib . Ja ta oli päris kindel , et ameerika miljonär Austin Weerbeck III ei pea selles majas aastatki vastu . Kuid lõppude lõpuks peab iga klient saama ikkagi täpselt selle , mida tahab . Ja kui klient tahab viirastuste käes vaevlevat häärberit koos ühe korraliku majalegendiga , siis selle ta ka saab . Ja saavad ka kõik järgmised kliendid , kel on piisavalt raha , et Finch saaks tasuda " elektriliste lisatööde " eest ühele tagasihoidliku nimetusega Londoni äärelinna elektroonikafirmale . 
Kui mehed lõpuks majast väljusid , tundis Finch , et üks kangem naps kulub talle väga ära . Ometigi soovis ta selle juua oma kodulähedases pubis , mitte selles majas . Hoolikalt kuulas ta Collinsi seletusi , kuidas kummitusprgoramm just paraja sagedusega tööle panna , et mitte " üle pingutada " . Insener lülitas majast lahkudes elektri ja kogu kummitustekrempli välja . Demonstratsioonesinemised olid edukalt lõpetatud . 
Kruusaselt hooviteelt heitis Finch veel häärberile viimase pilgu . Hakkas hämarduma , musträstad olid ammu vaikinud , maja mähkus sumedasse kesk-inglise öhe . 
" Õigusliku poole pealt on kõik korras , " seletas Collins taskust autovõtmeid õngitsedes . " Weerbeck ei tohi kapitaalremonti teha , kuna tegu arhitektuuriväärtusega . Ja meie tegime ainult parandusliku iseloomuga elektritöid , eks ole ? " 
Finch noogutas ja heitis majale viimase pilgu . Teise korruse nurgapoolsest aknast oleks nagu kumanud nõrk kahkjas valgus . Veider , mõtles Finch autosse istudes , elekter lülitati ju ometi välja . Veidi enne , kui ta autoukse kinni tõmbas , nägi ta aknaavasse ilmuvat midagi , mis meenutas noort naisenägu . Tühjad silmakoopad hauakahvatus , ilgesse vihagrimassi kõverdunud näos . Võigas hauatagune irve ... 
Ilmselt siis varugeneraatori ja säästufailide viperused , otsusas Finch , kui kuulas Collinsi juttu , mida kõike nende firma veel valmis on looma , kuni jaguks vaid ostjaid , kes usuks vaime . Finch tahtis vaid kiiremini siit minema pääseda . 
Teise põlve miljonär Austin Weerbeck III kustutas tugeva liigutusega sigareti massiivsesse vandliluust tuhatoosi ning pööras taas pilgu oma külalisele . Kauaoodatud ja tähtsale külalisele , kes istus Darmouth Mansioni omaniku kabinetis ning paistis suurde tugitooli lausa uppuvat . Külaline oli väikest kasvu vanemapoolne mees , kandis halli odavat ülikonda ning lääpatallatud kingi , mis ei ulatanudki põrandale , vaid rippusid kõhnade jalgade otsas naljakalt õhus , paljastades lumivalged sokid . Mehe üks kraepool oli kunstlikult suuremaks õmmeldud , kattes nii vasemat näopoolt . 
Juba ammu ei hinnanud Weerbeck oma külalisi nende välimuse järgi . 
Veel enam neid , kelle otsimiseks oli ta kulutanud kuid ja meeletu rahasumma . Miljonäri ei heidutanud külalise tagasihoidlik riietus ega pudupoodniku-taoline pisike nirginägu , mida kaunistasid pisikesed kikkvurrud . Weerbeck pakkus külalisele oma hõbeportsigarist sigaretti , unustades , et oli seda juba korduvalt teinud . 
" Me ei suitseta , " vastas mees pisut puises inglise keeles . 
" Vabandage , unustasin , " vastas Weerbeck väsinud häälel . " Mul pole t e i e g a varem kokkupuutumist olunud . Te vist ei suitseta keegi ? " 
" See räägib pigem teie heast õnnest , " kostis külaline . " Me tõepoolest ei suitseta . See mõjuks , teate , haistmisele ja segaks muidu kah keskendumist . " 
" Ma ei mõista , mis sel kõigel on haistmisega pistmist , mister Grpowski ? " 
" Pan , kui tohiksin paluda . Pan Grpowski . " 
" Jälle unustasin , " kostis Weerbeck , sedapuhku vabandamata . " Edaspidi püüan meeles pidada . " 
" Olge nii lahke . Mul on vaja võimalikult rohkem endaks jääda , et teie murega toime tulla , " vastas väike mees . " Kuid läheksime asja juurde . Teie kiri oli üsna pealiskaudne , ometigi suutsin sellest mõista asja pakilisust ning ... vast ka jubedust . Siiski palun teid pisut lähemalt seletada . " 
" Teil on õigus , " ütles Weerbeck . " Ma pole harjunud asju kirja teel seletama . Eelistan alati näost näkku kohtumist . Kuigi teie puhul ma hüppaksin üle oma harjumusest soovituskirju paluda , sest juhuslikult tunnen ma senjoor Vargast üsna hästi . Tema mulle teist rääkiski . See lugu seal Barcelonas olnud üpriski kohutav ? " 
" Üks sügavamaid ja raskemaid seestumisjuhtumeid selle sajandi Euroopas , " vastas pan Grpowski nukralt ja lükkas põselt katva krae . Vasakut näopoolt kattis põletatud ristikujuline arm . Weerbeck pööras tülgastunult pilgu ära — armi alt võis aimata kinnikasvamatut lihashaava , mis eemaletõukavalt punetas . 
" See oli tema hüvastijätusuudlus , " nentis Grpowski kiretult . " Ta ütles , et tunneb mind selle armi järgi teises ilmas ära . Võimalik , et tunnebki . " 
" Olete siis endale koleda elukutse valinud , " tähendas miljonär . " Kuid üsnagi tasuva , nagu ma aru saan ? " 
" Eksortsistiks sünnitakse , " vastas väike mees . " Meid on välja valitud . Tasuvuse koha pealt on teil aga õigus . Me ei ole odavad . " 
" Nojah . Kuid lähme asja juurde ! Ma olen senjoor Vargase juhtumiga üldjoontes kursis . Minu lugu on vist pisut erinev . Darmouthis pole tegu seestumisega , nagu suvatsesite väljenduda . Ei minus ega minu naises ei ela ühtki saatanat , vähemalt minu teada mitte , kuigi olen mõningatele äripartneritele selliseks sedastamiseks mõnikord põhjust andnud , " sõnas Weerbeck itsitades . Kuid Grpowski ei naernud . 
" Niisiis , on mul tegemist ainult vaimudega , mitte füüsilise koletisega , " jätkas Weerbeck taas tõsinedes . " Tunnistan , et olen selles ise süüdi . Vanas eas hakkab inimene igasugu rumalusi tahtma . Mina näiteks soovisin omandada üht mõnusat kummituslossi ja lasin endale , nagu öeldakse , ise varba peale . Asi ületas kõik mu ootused ja närvikõdi asemel külalistele olen ise mitmeid kordi hirmu pärast peaaegu püksi teinud . Ja need kummitused ilmuvad ikka siis , kui majas pole peale minu ja minu abikaasa kedagi . Mul on kõrini sellest , kui ma oma magamistoa ukselt koputust kuulen , lähen avama ja ukse tagant mitte kedagi eest leides pööran ümber ja minu toas on keegi vanaldane missis , kes kõigi tunnuste järgi paistab surnud olevat . OK , ta haihtub üsna pea , kuid siis põrkan ma hommikul koridoris kokku selle auväärse proua pojaga , kes liigub pea selja taha pööratud ja naerab oma võigast naeru . Mul on sellest kõrini ! " 
" Kolige siis minema , " pakkus Grpowski . " Inglismaal peaks selliseid losse ju hulgi olema . Mõtlen ilma kummitusteta losse . " 
" See pole väljapääs , " lõikas Weerbeck järsult . " Ma pole harjunud nii lihtsalt alla andma . Põgenemine naeruvääristaks mind . Kui mul on probleem , siis ma likvideerin selle , mitte ei jookse minema . Pealegi mulle meeldib siinne loodus ja arhitektuur . Olen just sellisest lossist ammu unistanud . Ei ! Kaduma peavad kummitused , mitte mina . " 
Grpowski laiutas käsi , otsekui öeldes , et kliendi soov on talle seaduseks . 
" Vaadake , " lisas miljonär häält tasandades . " Minu naine ootab nimelt last . Meie esimest . Ta on niigi üsnagi hirmul ja ma ei luba , et mingi äkki ilmunud viirastus ... Mõistate ? " 
Grpowski noogutas . 
" Nagu ma aru saan , käib teie viirastustega kaasas ka mingi legend ? " päris ta siis mõtlikult . 
" Jah . Lühidalt on see järgmine . Elas siin kunagi keegi John Daumontville , keegi haige ja sadistlik mõisnik . Ta kosis või õigemini ostis endale naiseks noorukese kaunitari — leedi Elizabethi . Loomulikult ei kannatanud tüdruk vanamehe perversset seksuaaltehnikat välja ( andke andeks , detailie pole teada ) ning leidis harva abieluvälist lohutust söör Eamond Barnsley hellustest . Oli üks naabruses elav krahv , kui ma õigesti mäletan , selline paras Don Juan . Vaevalt toogi eriline dzhentelmen oli — pärimus räägib , et mees pasundas oma saagist terves krahvkonnas . Nii või teisiti , igatahes sai vanamees naise kõrvalhüpetest teada . Võimalik , et ta piinas selle info välja Elizabethi pihiisalt , sest viimane jäi kadunuks ja tema poodud ja kõdunenud laip leiti hiljem hobusetallist . Kutsunud ta siis ühel päeval pahaaimamatu Barnsley külla ja hukanud siinsamas lossis . Olen ka noorsandi näinud , too on võtnud kombeks ilma peata ringi kolistada , sest Daumontville valis just sellise hukkamismooduse . " 
" Kas Barnsley vaim ilmub oma surmapäeval ? " küsis eksortsist . 
" Pole õrna aimugi . Mis tähtsust sel on ? " 
" Kõigel on tähtsust . Kui ta ilmub ainult oma surmapäeval , ei saa ma teda välja manada . " 
" Miks te peate ta välja manama ? " ei saanud Weerbeck aru . 
" Kuidas ma saan hävitada seda , mida pole ? " küsis Grpowski vastu . " Eksortsist tegeleb välja ilmunud Kurjaga . Kui Kuri on peidus , tuleb välja kutsuda . Mõni vaim on aga nii tugevalt seotud tema loonud energiaplahvatusega , et ta kummitab ainult ühel päeval aastas ja ainult ühes kohas . " 
" Nojah , võimalik . Eks te ise tea . Aga lugu läheb edasi . " 
" Ma kuulan . " 
" Pärast noore võistleja mõrvamist asus Daumontville oma naise kallale . Kuna naine ei nägevat oma õiget meest , siis pole talle silmi tarvis , otsustas timukas ja torkas naisel silmad peast välja . Siis lohistas ta leedi Elizabethi keldrisse ja hoidis teda seal niikaua , kuni tüdruk füüsilisse alandusse , nälga ja hullusesse suri . Ilmselt käis ta seal teda perioodiliselt vägistamas . Kogu tragöödia tuli ilmsiks alles kuid hiljem . " 
" Ja kõik tegelased ilmuvad vastavuses sellele legendile ? " 
" Minu arvates pole tegu legendiga vaid tõestisündinud looga . Kohtukroonikas on kõik kirjas . " 
" Mind huvitab , kas teie vaimud kordavad sama tegevust , nagu siin kunagi usuti toimuvat ? " 
" Jah , suures osas küll . " 
" Kas te Elizabethi olete samuti näinud ? " 
" Usun , et olen teda keldris kuulnud . Magamistoas on vahel pimeduses kumanud üks väga kaunis naisenägu . " 
" Olid sellel silmad peas ? " 
" Kuidas ? Ah jaa ... Ma arvan , et olid küll . Nägu nagu lihtsalt välgahtaks korraks . Väga õrnalt . See on väga ilus blond tütarlaps , väga sooja ilmega . Aga olen teda näinud vaid paar korda . " 
" Teil pidi vist mingi nimekiri olema ? " 
" Siin , " Weerbeck avas sahtli , võttis sealt mapi ja ulatas selle Grpowskile . " Olen püüdnud kõik kummituste ilmumised võimalikult täpselt kirja panna , nagu soovisite . " 
" Hea küll . Kuulake nüüd mind , " ütles eksortsist ja võttis mapi . " Juba täna te lahkute koos abikaasaga siit majast . Samuti tahan ma , et kõik teenijad oleksid läinud . Te jätate mulle kõik võtmed , kõik majaplaanid . Te jätate mulle oma koordinaadid ja kui õhk on puhas , ma helistan teile . " 
" Kas te garanteerite ... " 
" Ma ei garanteeri mitte midagi . See on väga keeruline juhtum . Ilmselt on teie ilmumine siin majas äratanud mingi vana energia . Teie naine on noor ? " 
" Minust kolmkümmend aastat noorem . " 
" Võimalik , et vaimud ilmusid just seepärast . Nad tulid hoiatama , nad tunnevad , et vana tragöödia võib korduda ... " 
" Kuulge , mida te endale õige lubate ! " röögatas Weerbeck . " Janet ja mina ... " 
" Ärge karjuge , palun ! Seesuguseid juhtumeid on varem esinenud . Pealegi ei väida ma ju , et neil õigus oleks . Ma arvan , et teie olete viirastusi rohkem näinud , kui teie naine ? " 
" Vist küll , " pomises Weerbeck mõnevõrra rahunedes . " Aga nagu ma juba ütlesin , ootab Janet last ja ta ei liigu palju ringi . Veel enam öösel ja pimedates kohtades . Aga need jõletised kipuvad rohkem hämaras ilmuma . " 
" Veel üks küsimus . Ega te ei tea , kas leedi Elizabeth ootas last ? " 
" Kust mina peaks seda teadma ? " laiutas miljonär käsi . 
" Minge nüüd , " ütles Grpowski pärast pausi ja tõusis püsti . " Minge nüüd siit ära . " 
*** 
Doncasteri ühe kalleima pansionaadi luksusnumbri rõdul istusid mees ja naine . Naise ümarad kehavormid rääkisid paari peatselt ees ootavast tähtsast sündmusest . Mees kandis heledat suveülikonda ja rüüpas ohtra jääga rikutud viskit ning luges õhtust ajalehte . 
" Austin ? " päris naine , kui oli pikalt oma lugemisse süübinud meest jälginud . " Kas sulle ei tundu meie olukord kuidagi kummaline ? " 
" Mis ? Ah kummaline ? Mida sa täpselt silmas pead ? " rebis Austin Weerbeck end uudistest lahti ja jäi abikaasale otsa vaatama . 
" Kõik . See meie redutamine siin , kui sinu poolakast tuttav omi imetrikke teeb . Üldse need viirastused ja puha . " 
" Loomulikult on see kummaline . Kummitus ei ole just kõige harilikum asi siin maailmas . " 
" Sa ise ju soovisid kummituslossi osta . " 
" Ma ei pidanud silmas , et nad peavad nii realistlikud olema . Pigem lootsin omandada mõnd heasoovlikku majavaimu . Ah , mis jama ma küll räägin ! Ämbrisse astusin ma , Janet . " 
Naine ohkas . " Nende realistlikkus ongi vahest kõige veidram . Kas sa ei leia ? " 
" Ma ei saa sinust päris täpselt aru , kallis . " 
Janet liigutas mõtlikul ilmel lusikat tühjaksjoodud teetassis . " Vaata , " hakkas ta siis mehele ettevaatlikult seletama . " Need kummitused , keda mina olen näinud , samuti ka need , kellest sa mulle rääkinud oled ... Nad on liiga loomulikud . Nad kõik käituvad , nagu me arvame , et nad käituvad . Ilmuvad seal , kus neid alati kuidagi lahti seletada saab . " 
" Noh , aga nii on nad toiminud juba mingid kolmsada aastat ? ! " 
" Aga kust meie seda teame ? " päris Janet kiiresti vastu . " Kuidas meie maja on omandanud kummituslegendi . Vasta mulle , palun , ma tahan kuulda , kuidas sa seda ütled ! " 
Weerbeck rüüpas kulme kortsutades pruunikat jooki , mis kunagi oli olnud shoti üheviljaviski . 
" Neid on ju nähtud . Inimesed on näinud kummitusi , nii lihtne see ongi . " 
" Ja nii lihtsalt sa seda kõike usudki ? " 
" Ma olen ise neid näinud , sinagi olend näinud , Janet . Millega sa rahul pole ? " 
" Ma pole rahul sellega , et meie oleme näinud kummitusi tegemas kõike seda , mida teised inimesed enne meid on väidetavalt näinud neid tegemas . Ma arvan , et tõeline kummitus peaks väheke originaalsem olema . " 
Austin Weerbeckil võttis jupp aega , et mõista , mida ta abikaasa põhjaosariiklase terav mõistus tahtis talle selgeks teha . 
" Sa siis ei usu ... " alustas ta . 
" Asi pole uskumises , " katkestas naine teda . " Barnsley laskub täpselt mööda seda treppi , mille mademel ta tapeti . Daumontville istub just seal , kus politsei ta kinni nabis . Gloria kõnnib täpselt seal , kus ta küünlaga oma õhtust ringkäiku tegi . Poodud pihiisa ilmutab end seal , kus ta poodi . Saad aru , mida ma tahan öelda ? Kunagi lasid inimesed liikvele legendi Darmouthi viirastustest ja nad mõtlesid ilmutised tegema seda , mida nad reaalses elus tegid . Kõiki neid kummituste stseene on nähtud , saad aru ! Aga keegi pole näinud vägistatud ja pimestatud Elizabethi , seepärast tema ei " kummitagi " . Vaene naine oli keldris kinni . Kuulu järgi oli küll teada , mida temaga tehti , aga keegi peale Daumontville'i ei näinud teda . Miks ei tee ükski viirastus seda , mida pole nähtud teda tegemas ? " 
" Sa siis tahad öelda ... " 
" Et mängitakse sinu ebausul ja rahal , aga võibolla tahab meid keegi hoopis Darmouthist välja süüa ! " 
" Mis raha siia puutub ? " 
" Sul on palju raha . Ja sa näed seetõttu ainult probleemi , mida lahendada . Rasedus teeb aga naised tundlikuks ja järelemõtlikuks , kas tead . " 
Weerbeck näppis tusaselt kasvama hakanud habemetüügast . Talle ei meeldinud oma naisega vaielda . Eriti veel siis , kui tal argumente ei olnud . Kui asja sellise nurga alt vaadelda , siis tõesti tundub kogu lugu vähe kummalisemana . Aga siis hakkas tema taskus telefon helisema . Miljonär ajas küünarnukiga oma viskiklaasi ümber , kui ta rapsides telefoni järgi küünitles . 
" Mister Weerbeck ? Grpowski siin , " kostus eksortsistile omane pehme inglisekeelne hääldus . " Ma arvan , et te võiksite tulla . Kasvõi kohe . Aga parem kui üksi , sest majas pole elektrit . Ma arvan , et nendega on nüüd lõpp . Vähemalt enamusega . " 
Väiksekasvuline pan istus Darmouth Mansioni hoovil pingil ja jõi kiirete sõõmudega võõrapärase nimetusega mineraalvett . Weerbeck peatas oma auto pidurite sahisedes kruusasel platsil ja tormas erutatult eksosristi juurde . Ta kandis ikka veel heledat suveülikonda , kuigi õhtune ilm hakkas juba jahedaks tõmbama . 
Grpowski jalge ees lebas suur kohver . Mehel oli väga väsinud ilme , tema nukrad nirgisilmad piidlesid tujutult miljonäri . 
" Mis juhtus , miks majas elektrit pole ? " hõikas Weerbeck kaugelt , kui oli heitnud pilgu valgustamata majale ja hoovile . 
" Kogu teie alajaam ja majasisesed jaotuskarbid on läbi põlenud , " kostis poolakas vaikselt . 
" Miks te küll seda pidite tegema ? " päris miljonär tigedalt . " Minu teada polnud kummitustel elektrist sooja ega külma . " Ta istus Grpowski kõrvale ja vaatas palgatule küsivalt otsa . 
" Mitte mina , " vastas küsitatu . " Tema tegi seda . Aga kuidas ja miks , see on iseasi . Muuseas , teie häärber peaks enam-vähem puhas olema . " 
" Lähme siis sisse ? " 
" Ma ei soovitaks . Ta läks küll keldrisse , kuid ei pruugi sinna kauaks jääda . Ma tahan , et te enne minu aruande ära kuulaksite , kui majja lähete . " 
" Rääkige siis ! " 
Ja poolakas rääkis . 
Kui Euroopa parim eksortsist oli töö kallale asunud , täheldas ta kohe mingi seni kogematu välja olemasolu majas . Kummati polnud see energiaväli päris teistpoolset päritolu — ta ei reageerinud ühelegi loitsule ega tahtnud Ohverdusest kuuldagi . Eksortsismi üks põhireegleid nägi nimelt ette , et Kuri Vaim tuleb välja manada , pakkudes manaja hinge otsekui boonuseks ja teenustasuks . Hiljem peaks siis manaja muidugi Vaimu petma ja oma hinge " tagasi varastama " . Selles trikis ongi eksortsistide töö kõige raskem osa . Kuidas protseduur täpselt käib — seda ei tahtnud poolakas avaldada — aukoodeks ja tsunftiseadus ei lubavat . Mõned tema endised kolleegid polnud sellega hakkama saanud ja tulemused olnud üpris kurvad ... Igatahes oli Darmouth Mansioni energiaväli väga kummaline . See eksisteeris väga veidratel tunnetussagedustel . Sellistel , millest astraaltasand jääb veel kaugele , kuid hariliku inimese taju juba hääbub . Grpowski oli katsetanud Lihuniku meetodit . Pühitsetult liigaasta viimasel päeval tapetud härja veri tuli valada kohta , kus Vaim sagedamini ilmub ( veri oli tal konserveeritud teaduse viimase sõna järgi ) . Harilikult teeb see deemoni näljaseks ja ta ilmub . Muidugi on tarvis ka üht teatavat loitsu , keeles , mida ammu Maal enam ei räägita . Vaim oligi ilmunud . See oli vana Daumontville , kes tegi oma tuntud trikki tugitoolis ja kadus seejärel . Veri teda ei huvitanud . Grpowski aga oli tundnud sel hetkel välja tugevalt kasvamas . Ja siis ilmus kummitus , kes kõigi tunnuste järgi pidi olema leedi Elizabeth . Aga tema kohta puudusid Weerbeckil igasugused märkmed . Lisaks käitus ka uus silmitu vaim väga erinevalt Daumontville'i omast . Ta tahtis eksortsistiga s u h e l d a. 
Oma haiglasel moel muidugi . Grpowski blokeeris oma meeled Daremberg- Rufinuse kontrapassaadiga . Paraku oli Elizabeth kiirem . Taas oli Darmouthi väli kasvanud ( sellise nime all lubas poolakas ka selle uue ilmingu erialakirjanduses jäädvustada ) . Mingid sõnad tungisid eksortsisti teadvusesse . Tegu oli mingi poeemiga väga vanas inglise keeles , millest vapper poolakas mõhkugi aru ei saanud . Äkitselt kostus võigas hauatagune naer , ilmus Daumontville , tema sees madam Gloria , laest kukkusid üksteise järel täiesti identsed poomisnöörid , läbi õhu lendles poodud pihiisa . Kõik ümberringi hakkas korraga sahisema ja vuhisema , kostusid ohked , kriipimised ja kõik muud kujuteldavad vaimuhääled , mis meeletus kakofoonias segunesid ega reageerinud ühelegi loitsule ega muule menetlusele . Peata Barnsley muudkui laskus ja laskus mööda treppi alla — haihtus mademel , et trepiotsal jälle uuesti ilmuda . 
Midagi sellist polnud Grpowski kunagi varem kohanud . Esimesest ehmatusest üle saanud , hakkas ta tähele panema , et p e a l e leedi Elizabethi käitusid kõik vaimud kuidagi üheselt ja standardselt . Vaid silmadeta ja mädanenud näoga noor naisevaim suutis ansamblist erinevalt käituda . Ta võitles nendega ... 
See olevat olnud kõige kummalisem kogemus paljunäinud eksortsisti praktikas . Ta oli oma teadvusega murdnud Darmouthi energiavälja , see avanes äkki ja korraga , kogu oma okultses olekus . Ainult Elizabeth ei allunud tema korraldustele . Ja vaatemängust , kus poolakale oli jäänud pelgalt kõrvaltvaatja roll , hakkasid tegelased ükshaaval kaduma . Haihtuma ... Ning energiaväli hakkas nõrgenema . Aeglaselt , aga pöördumatult . Keegi nagu tappis seda . Kõik mõjus väga arusaamatuna , kuid selles segaduses oli olnud ometi oma loogika . 
Eksortsist vaikis . 
" Mis siis õieti juhtus ? " küsis Weerbeck . " Kas nad on kadunud ? Ja kes seal keldris siis on ? " 
" Teie majja sattus kuidagi mingi tehislik energiaväli , " kostis pan Grpowski nukral ilmel . " Ärge pärige kust ja kuidas . Võibolla olete mingi salastatud kaitseotstarbelise objekti läheduses . Seda võin ma aga teile kindlasti öelda , et mingeid kummitusi pole siin majas enne seda välja kunagi olnud . " 
" See kuradima väli siis kutsus nad esile ? " küsis Weerbeck ikka mitte millestki aru saades . 
" Ühe e h t s a viirastuse küll . Leedi Elizabethi . Ülejäänud olid võltsingud . Elizabeth aga suri sellistes füüsilistes ja vaimsetes alandustes , et maja kvantpassaat — astraalmälu , kui see teile rohkem ütleb — mäletas teda . Ma olen töötanud kunagi Oswiencimi ja Mauthauseni laagrites ... Ärge küsige , mis seal siiani toimub . Nad tahavad ikka veel kätte maksta . Kõigile , valimata kellele . Kontsentreeritud vihkamine kõigi elavate vastu . Aga see on hoopis teine lugu . Sündimata laste vaimud , kas teate . Nad ei tunne halastust , nad ei elanud niikaua , et hellust ja halastust kogeda ... Ma kirjutan sellest ilmselt oma memuaarides , kui aega antakse . " Ja pan Grpowski rüüpas jälle oma mineraalvee pudelist . 
" See on muidugi kurb , aga mis minu majas siis ikkagi toimub ? " ei saanud Weerbeck rahu . 
" Siia tekkisid tehiskummitused , " kostis eksortsist . " Darmouthi Välja toimel . See Väli oli ometi nii tugev , et elustada ka üks pärisvaim . Võimalik , et ka kaks . Pean silmas John Daumontville'i sündimata jäänud last . Leedi Elizabeth nägi oma ja oma lapse isa ning mõrtsukat . Ta tappis ta . Kättemaksuks . Ühtlasi tappis ta kogu energiavälja ja kogu ülejäänud kamba . Ilmselt kasutas ta Xenoni vektorloitsu , kuid senitundmatus kongruentsis . Kuna see enrgiaväli minule ei allu , siis olen võimetu . Elizabethi vaim sündis sellest väljast . Välja ennast aga enam ei ole , nagu pole teie majas ka ühtegi volti elektrit . Kuna pole enam vaimu esilekutsunud mana , olen mina võimetu . " 
" Ja mida ma siis tegema pean ? " 
" Teie naine ootab last ? Kolige siit minema . Sündimata jäänud laste vaimud on kõige ohtlikumad . See silmadeta viirastus , leedi Elizabeth ... See pole süütu Daumontville ega Barnsely , uskuge mind , te ei taha teda näha . " 
Ühes Chelsea' argipäevaõhtuselt kubisevas pubis istusid kaks meest ning õgisid neerupirukat , mille loputasid alla lahja õllega . Kõrtsimelu summutas nende vaiksel häälel peetud vestluse . 
" Muuseas , Collins , " päris noorem mees . " Kas teate , et Weerbeckid kolisid Darmouth Mansionist välja ja müüsid selle mulle tagasi ? Aga pärast seda , kui teie kuulus programm üles ütles . Kas pole see mitte pisut kummaline ? " 
" Inimesele on ikka omane elukohta vahetada , " kostis kõnetatu . " Olen kindel , et kui me süsteemile ligi pääseksime , õnnestuks viga kõrvaldada . Veider , et see kinni jooksis ja läbi kärssas ... " 
" Räägitakse , et seal " kummitavat " keegi silmadeta naisevaim . Kahele aknast sisse piilunud külapoisile tekkisid näkku seletamatud verejäljed . Teie ju selliseid kummitusi ei loonud , kui ma õigesti mäletan ? " 
" Tähtsusetud kõrvalefektid ja järelmõjud . Ikka juhtub , " ei teinud Collins välja . " Mõni programmeerimisel tekkinud näpukas , ehk " lutikas " , nagu öeldakse . " 
" Seda küll , ega see mulle eriti korda lähegi . Weerbeck tahtis kummitusi ja need ta ka sai . Kliendi soov , teate isegi , " tähendas Finch muiates . 
" Just nimelt , " kinnitas Collins . " Muuseas , ega teile uusi kliente pole tekkinud ? " 
Finchi nägu võttis irvelise ja kiskjaliku ilme , millega ta alati äriasju tavatses arutada . 
" Kuidas teile nüüd öelda . Üht-teist nagu oleks silmapiiril . Aga nemad tahavad harilikku maalossi , ilma igasuguste viirastusteta . Kui te elektrisüsteemi korda teeksite , oleks Darmouth Mansion igati sobiv . Kliendi soov , nagu öeldakse , on seaduseks ... " 
