Deja-vu 
Indrek Hargla 




Adrian Adojan --mdash ; ajateadlane , 42-aastane , kahtlev , kuid uskuv , toriseja ja edasipüüdlik ajateadlaste grand old man ja skeptik nr 1 , otsib lahendusi ja leiab , aga mõnikord liiga hilja . Mihhail Puhhov --mdash ; surnud , aga enne surma teadis ta ajast rohkem kui keegi teine . John Keyes --mdash ; Ülemaailmse Ajaakadeemia Esimees , andekas teadlane kuid liialt ambitsioonikas , tahab saada ajast võitu ja olla See Mees , Kes Sellega Hakkama Sai . Duncan Jordan --mdash ; teaduspoliitik , teised teevad teadust , tema teeb teadlasi ja annab Presidendile nõu . Victor N'Mwana --mdash ; President . See , kes otsustab . 
Ülemaailmne Ajaakadeemia Rae , Canada , McKenzie district aasta 2179 , 12. juuli , kl 8.30 
Tibutas vihma , hästi kergelt ja mahedalt . Kõik lõhnas õrnalt niiskete mändide järele . Asfalt sulas sulnilt Adojani hääletu autoga ühte . Karge , põhjamaiselt veetlev hommik . 
Adojan ei pidanud põrmugi juhtimisele mõtlema --mdash ; hääletu " Turan " kihutas metsavaheteel omapäi mööda teed , mida masin juba aastaid tundis . Tee keerles kunstlike kurvide peal , pakkudes sõitjale meeliülendavat vaatepilti Põhja-Canada loodusest , kus ilusat suveilma jagus vaid mõneks kuuks . Adojanile meeldis siin Canadas , meeldis nagu lõunamaalasele põhjas ikka , meeldis nagu teadlasele maailma kalleimas teadusasutuses . 
Kõik oli nii nagu enne , kuid miski ei pruukinud enam endiseks jääda . See kauni Canada kolkanurk pidi täna saama kohaks , milles viiakse läbi ehk suurim eksperiment maailma ajaloos . Siin , Suure Orjajärve ääres paiknevas Ajaakadeemias ( kui totakas nimi , Adojan kortsutas kulmu ) toimub täna See . Projekt koodnimetusega TWAIN . Kui Adojan õieti mäletas , andis selle nime projektile tõhk Jordan . Jordan oli tema pärisnimi , " tõhk " Adojani poolt antud hüüdnimi . Tõhk tähendas Adojanile rumalat ja ebaeetilist inimtüüpi , sellist , kes ise suurt korda midagi ei saada . Midagi suurt ja head . 
Jordan arvas , et projekti TWAINi tuleb kuni positiivse tulemuse saavutamiseni salajas hoida . See vist tähendab , et mitteõnnestumise puhul ei saa keegi sellest teada . Õnnestumise puhul aga saavad kõik teada , et just tema , Jordani hoole , tähelepanu ja juhtimise all õnnestus läbi viia maailma ajaloos esimene ... 
" Põrgusse , " mõtles Adojan . " Poliitilist rämpsu on asja ümber rohkem kui vaja . Kõik see salastatus , pääsukaardid , hääleidentifitseerimisdetektorid . Kaks tundi roni oma laborisse ja pool tundi peldikusse . Igal pool mingid kontrollpunktid . Et keegi teada ei saaks ... Ja Tõhk elab keset Akadeemiat luksuskorteris , kamandab ja juhib . Keyes poeb tema ümber ja sisse nagu viimane krants . Äkki saab Keyeski osa kuulsusevihmast . Et olla See Mees , Kes Sellega Hakkama Sai . 
TWAINi finantseeris Globorg otse , Globorgi president " Geenius " N'Mwana'l on ainuõigus anda käsk " Jah " . Ja seepeale hakkavad tööle hiigelgeneraatorid , mis Suure Orjajärve vee muudavad aatomienergiaks . Ja see energia annab impulsi Puhhovi Kompressorile . Ja siis juhtub ... Või ei juhtu ... , mõtles Adojan . Keyes arvab , et juhtub , mina , et ei juhtu . Või kes õieti teab , arutles Adojan . 
Adojan polnud endale päriselt selgitanud oma positsiooni kogu mängus . Ta oli teadlane ja teda huvitas asja teaduslik külg . Ta oli olnud Puhhovi õpilane , kuid Puhhov oli poolel teel seisma jäänud . Puhhov suri ja Adojan oli olnud ainuke , kes Puhhovi valemeist edasi oskas mõelda , kuni temagi jõudis ummikusse . " Tal on lahendus olemas , algusest peale oli tal lahendus olemas , aga keegi ei oska seda näha , " nii arvas Adojan ja nii ta ise ka uskus . Puhhovi-Adojani teoreemid jäid ummikusse paradoks-konstandi nähtavale ilmumisega . Keyes kuulutas selle kohe ebaoluliseks , mis ei suuda muuta ekspermendi läbiviidavuse toimumist . Adojan kehitas õlgu --mdash ; " Teie otsustate " , Jordan halleluujatas ( ta oli poliitik ja pidi seepärast jumalat uskuma ) . Ja Akadeemia ? Akadeemia tormas innuga projekti kallale ning Adojan vist ka . 
Eemalt , künka tagant hakkasid paistma Reaktori tornid . Puude vahelt libisesid mööda Suure Orjajärve siniveed , veed , mis peaksid käivitama maailma ajaloo esimese ajas liikumise eksperimendi . 
9.10 
Adojan istus Akadeemia sööklas ja jõi oma hommikust neljandat kefiiri . " Teid kõiki tapab ükskord kohv , " tavatses ta kolleegidele öelda , " kas te joote teda või mitte . Kefiir aga hoiab mind elus . " Õhk oli ärevust täis . Sebiti ringi , tõugeldi , visati närviliselt nalja . Kuid Adojan ei suutnud tabada optimismi ega lõbususenooti . Ebmäärasust oli liiga palju . Ta polnud endale kunagi tahtnud tunnistada , et tema autoriteet oli tegelikult niivõrd kõrge , et skepsis oli ka kollegidesse imbunud . 
Adojan jõi väikeste sõõmudega kefiiri ja ootas Keyesi väljakutset . Ta pidi siin istuma ja oma kefiiriga mõtteid koguma . Aeg tuli hetkeks maha võtta , kuigi ajal ei pruukinud varsti enam mingit tähtsust olla . Adojan oli TWAINi teadusjuht , kuid mitte poliitikajuht . Tänaseks oli määratud TWAINi käivitamine , tema ei saanud seda ära hoida . Kui Adojani käest küsiti , kas saab eksperimenti läbi viia , pidi ta vastama " Jah " . Sest sai küll . Aga kui küsiti , mis juhtub , pidi ta vastama " Ei tea " . Sest ta ei teadnud . Tema poolt edasiarendatud Puhhovi teoreemid ei andnud vastust paradoks-konstandile . 
TWAINi sai käivitada , aga keegi ei saanud öelda , mis juhtub . Poliitikud ja Globorg arvasid , et teaduses on kõige tähtsam eksperiment läbi viia . Adojani arvates oli teaduses kõige tähtsam teada , mida seni ei teatud . Mõnikord tundus Adojanile , et riiklikult finantseeritav teadus polegi õieti teadus . Kopernik ja da Vinci olid erakud , keegi ei andnud neile raha . Nad ei täitnud tellimust . Ja olid seetõttu vabad . Teadus on mõtlemine , filosoofia kvintessents , filosoofia pole teadus , vaid seisund . Ja teadus pole mitte iialgi poliitika , vähemalt oma ideaalkujul . Samas on teadusel iseeneslik väärtus . Ta areneb , sest inimesed arendavad teda . Kui ollakse mingi avastuse lävel , siis pole mõtet enam kõhelda . Edasi ! Aga ikkagi teeb murelikuks teaduse forsseerimine . Materiaalsed väärtused teaduse stiimulina o n ohtlikud , leidis Adojan . Leiutatakse raha pärast . Mitte iseenesliku mõttelahvatuse valgusel . 
Adojani randmel süttis rihma otsas pisike punane paneel . " Adrian , saad sa tulla , jah ? " " Keyes , " mõtles Adojan , " siin ta siis ongi . " Ta lõpetas kiiruga kefiiri . " Puhhov uskus , et ma saan sellega hakkama , " mõtles ta , " Kuid mida ta küll tahtis mulle öelda ... ? " Vana teadlase loppis nägu kerkis ajusopist ta silme ette ... 
See oli vaevalt kaks aastat tagasi , siis kui Puhhov oli veel elus . Nad olid Puhhoviga Moskva Ülikooli Ajateaduskonna õppenõukogu saalis . Konverents oli just lõppenud . Puhhov imes oma sigaretti ja põrnitses paari sirgeldust , mida ta nimetas valemiks . 
" Sellel kõigel ei ole lahendust , Adik , " ütles Puhhov vaikselt . " Ma saan läbi integraalide leida vajaliku energiahulga , ma saan läbi energia leida temporaaltühiku ja lõpuks Ajavektori koordinaadid , aga see viib kõik jälle algusesse välja . Ajas saab liikuda ja ajas ei saa liikuda . Mida ma tegema pean , Adik ? Nad usuvad ainult esimesse valemisse - ajas saab liikuda . Ma olen geenius ja mees , kes leidis tee ajas liikumiseks . Muu neid ei huvita . Ma andsin neile võimaluse ja nad kasutavad seda . " 
" Miks nad ? " küsis Adojan . " Miks mitte meie ? " 
" Meie , teadlased , oleme alati need , kes ei oma oma leiutatut . Meie saame osa teadmisest , aga meie teadmised kuuluvad teistele . Poliitikutel on oma plaan . " Puhhov muigas nukralt . " Ma tean , mida nad tahavad --mdash ; nad tahavad maailma parandada . Nad tahavad minna ajas tagasi ja teha maailma paremaks . Kujutad ette , nad on hullud . Minna minevikku , või saata midagi minevikku , et see muutuks . See on absurd . " 
Adojan lõi käega . " Jäta , sa ei usu seda isegi . Nad ei ole ometi nii rumalad . Me saadame midagi ajas tagasi , seda küll . Kuid mitte ometi selleks , et olevikku muuta . " 
" Nojah , " Puhhov kustutas sigareti , " nad ei ütle seda otse välja . Aga poliitikud annavad raha , ja nende sõnade taga on just see --mdash ; minna , kurat võtaks , ajas tagasi . Seal midagi ära tsurkida ja jääda ootama , et see kuradima maailm läheks paremaks . Kui naiivne ... ja kui ohtlik . " 
Puhhov tõusis ja astus akna juurde . " Kui me ainult teaksime , miks miski eksisteerib , võiks see ju teoreetiliselt võimalik olla . Aga me ju ei tea . Jah , ma olen geniaalne teadlane , ma avastasin " Aja saladuse " , nagu kirjutatakse , aga mulle pakkus see teoreetilist , teadlase naudingut . Siis hakkasid äkitselt laekuma hullumeelsed summad , loodi see teie akadeemia seal Canada pärapõrgus , läks lahti kogu see tingel-tangel . Ja olgu ma neetud , kui selle taga ei ole Globorgi soov maailma parandada . " 
Adojan üritas Puhhovi juttu sekkuda . " Aga , Mihhail , " peatas ta teadlase kõnevoolu käega vehkides , " lõppeks selleks me teadusega tegelemegi . Et maailma parandada . Kui inimesele on juba mõistus antud , peab ta seda kasutama . Selles ongi tsivilisatsiooni mõte . " 
Puhhov vaatas nukralt tühjusesse . " Me ei tea , milles on tsivilisatsiooni mõte . Võibolla selles see mõte ongi . Mitte teada . Teadmatus suunab ja sunnib arengut . Teadlikkus kultiveerib religiooni ja unustust , sest õiget teadmist ei saa kunagi olemas olla . Areng ja tsivilisatsioon pole samased , arenguga ei saa mõõta tsivilisatsiooni edukust , sest arusaam edukusest tuleneb arengust . Meile on mõistus antud , jah . Inimkond leiutas ratta , õppis kasutama tuld , avastas triibulise hambapasta , lendas kosmosesse ja nagu ma kuulnud olen , aretab kodustatud alligaatoreid . Aga kas me oleme nüüd sellepärast rohkem inimesed ? " 
Adojan naeris , päris südamest . " Ei , ei . Lihtsalt mõistusega kaasneb teadmistejanu . Soov näha silmapiiri taha . " 
Puhhov vastas samuti lõbusamalt . " Minult imevad nad selle kõik välja . Egas ma tõrgugi vastu , ma annan neile Aja Saladuse . See on veel poolik , seda küll . Aga keegi kindlasti jõuab kunagi lahenduseni . Kuid kas sa suudad ette kujutada , mis kõik juhtuda võib , kui neil õnnestub midagi ajas tagasi saata ? Mis juhtuks , kui see avalikuks saaks ? Ma ei mõtle siin kihlvedudesõlmijaid ega antiigikaupmehi , kes ilmselt ajasrändamist rahaks hakkavad pöörama . Ei , kõige hirmsam on teadmatus , või õigemini hirmu puudumine seesuguste eksperimentide ees . Ma kardan kohutvalt oma valemit , seda , mis ütleb , et aeg on universaalne . Ma ei tea , mida see tähendab , aga ma kardan . Olgu , sa tead , et mind pole kauaks . Sina pead võtma teadusliku vastutuse kogu selle eksperimendi eest . Sa pead seda mulle lubama ! " 
Adojan lubas . 
9.45 
Keyes ja Adojan istusid Keyesi kabinetis . Keyesi tuju oli võrdlemisi hea , kuid Adojan teadis , et Keyes peidab tegelikult lõbusa olemise taha oma närvilisust . Üldiselt hakkas Adojanile kõik juba närvidele käima ja ta põrnitses Akadeemia esimeest tülgastunult . Keyesi laual tiksus neljasaja aasta vanune kell . Kell oli väga ilus ja väga kallis . Selle oli Keyesile kinkinud Globorg . " Minevik näitab meile olevikku , kuid mitte tulevikku , " mõtles Adojan alati , kui ta seda kella nägi . 
" Nüüd on nii , Adrian , " lausus Keyes , " et kui alt , Suurest Auditooriumist , tuleb signaal , et TWAINi tarbeks on kõik niiöelda valmis seatud , helistan ma Globorgi Jordanile . Kannan talle ette niiöelda asjade seisu . Ja N'Mwana annab korralduse niiöelda nupule vajutada . " 
" Niiöelda " oli Keyesi lemmiksõna . Adojanil käis iga kord , kui ta seda sõna kuulis , ihust värin läbi . 
" Mul ei ole veel lõplikke tulemusi , " ütles Adojan , " me ei tea , mis juhtub . Me saame ajavektori suunata x- punktile minevikus ja niiöelda nupule vajutada aga me ei või teada , mis juhtub . " 
Keyes neelas " niiöelda " torke alla . " Ehhee , just siis me saame teada , mis juhtub , " pareeris ta . " Just siis me saamegi teada , kui me nupule vajutame . Ära seda ära unusta . Kui katse käik oleks 100% ette teada , poleks üldse mõtet seda läbi viia . " 
" Ma arvan , et me ei arvesta piisavalt vastutusega , mis kaasneb , " vastas Adojan . " Ma arvan , et meil pole õigust seda eksperimenti veel läbi viia . Isegi , kui meil õnnestub see objekt minevikku saata , pole mingit garantiid selle ohutuses . Ma ... " 
Keyes katkestas Adojani . " Ära unusta , et kogu eksperimendi niiöelda logistika on Puhhovi enda poolt , niiöelda postuumselt kinnitatud . " 
Siin kasutas Keyes Adojani arvates oma " niiöelda " fraasi õigustatult . Peale Puhhovi surma sai Adojan Puhhovi depositeeritud pärandi , mis sisaldas tema viimaseid arvutusi ja TWAINi logistikat , millest kellelgi seni veel aimu polnud . Ese X , milleks Puhhv oli valinud kõige harilikuma kustukummi , asetatakse ajareaktorisse . Siis vajutatakse seda Keyesi " niiöelda " nuppu , ning kustukumm sooritab esimese ajareisi maailma ajaloos . Ajareaktor ise , kuhu kustukumm asetatakse , on suur ja võimas seadeldis . Kuid tema sees on kaks uraaniga taadeldud seifi , neist ühe , seifi " A " sisse ese X asetubki . Kustukumm X saadetakse seifist " A " seifi " B " . Ajas tagasirände aeg on 10 minutit . Seega peaks ju olema 10 minutit enne eksperimendi algust kustukumm juba seifis " B " . Puhhov oli aga kategooriliselt keelanud seifi " B " avamise e n n e TWAINi algust . See põhjustavat eksperimendi kordasaatmise võimatuse . Kuid mõlemale seifile on installeeritud taimerid ja sensorid , mis näitavad täpselt eseme " ülekandmise " ja " laekumise " kellaaega . Kumbagi seifi ei saa avada enne eksperimendi läbiviimise algust . Niisiis põhjustab niiöelda nupulevajutamine kustukummi kandumise seifi " B " 10 minutit ajas tagasi . See Puhhovi skeem oli vastuvaidlemata Akadeemia juhtkonna poolt heakskiidetud . Tagatud oli nii turvalisus , diskreetsus kui teaduslik tõestatus . Mõlemad seifid olid ülirange elekroonilise ja inimeste valve all . Elektroonika kontrollis seife , inimesed elektroonikat , teised inimesed kontrollijaid ja Keyes kontrollijate kontrollijaid . Pealegi oli ilmselt ainult elektroonikal aimu , millega ta täpselt tegeleb ja mida valvab . Kõik ülejäänud kontrollmeeskonnad tegutsesid " tarvis teada " põhimõtte alusel . See tähendab , nad ei teadnud midagi . 
Adojan lõi resigneerunult käega . " Puhhovi viimaseid valemeid pole mul nagunii õnnestunud lõpuni lahti mõtestada . Niipalju kui ma neist mõistan , ei välista nad ajarännu võimalust per se , lõppeks annavad nad ju selle täpse mehhanismi . Kuid nad sisaldavad iseenesliku paradoksi . Valemid välistavad iseenda , kui nad on tõepärased . Ja nad on . " 
Kuid Keyes oli juba kõik läbi mõelnud . " Me avastame siin uut ajastut , mees . Puhhov , sina ja meie kõik saame surematuks . See paradoks on normaalne . Sa tead , et Kaufmani analüüsigrupp on paradoksi seletanud kui täiesti loomuliku niiöelda murdepunkti . Sest ajas rändamine pole ju loogiliselt võttes võimalik . Ei saa kohtuda iseendaga . Ei saa tappa oma esivanemaid . Üldsegi ei saa mitte midagi ajaloos muuta , sest kõik , mis juhtub , juhtub seepärast , et kõik eelnev on juhtunud . Sellepärast ongi paradoks-konstant loomulik . Ajavektori koordinaadid ei saa eksisteerida . Aga neid saab energiaga suunata . " 
" Suunata saab vektorid , kuid mitte mateeriat , " vastas Adojan . " Ja sa tead sama hästi kui mina , et Kaufmani grupp andis sellised vastused , nagu neilt oodati . Kuigi , mnjah , nad on loogilselt formuleeritud ja suures osas paikapidavad . Siiski ei lahenda nad paradoks-konstandi olemust . " 
" Adrian , " Adojanile tundus , et Keyes hakkab nagu õhku täis minema . " Adrian , me viime TWAINi läbi . Ma ootan vaid ühte kinnitust . See toimub ja see õnnestub . Pealegi ei kavatse ma sinuga siin vaidlema hakata . Ma kutsusin su selleks , et sulle tänu avaldada . " 
Keyes tõusis püsti ja asetas ühe käe oma iidsele lauakellale . " Adrian , " jätkas ta , " Suur töö on tehtud , palju higi valatud ja energiat ohverdatud . Kui põhiline ohverdus on veel ees . Täna avaneb inimkonnale niiöelda uks aega , ajalukku ja tulevikku . Sinu panus selle kõige juures on üsna suur . Ma ütleksin isegi , et hindamatult suur , ja on arusaadav , et praegu on kõige ebasobivam aeg rääkida niiöelda materiaalsetest ergutustest , mis meie suure projektiga kaasnevad . Siiski tahaksin ma , et niiöelda inimkonna senise eksistentsi niiöelda alustalasid vapustava sündmuse teokstegemine ei mööduks meie usinale teadlaskonnale niiöelda stiimulita . Kuna sinu panus on olnud , nagu ma juba mainisin , hindamatult suur , siis on mul hea meel sulle teatavaks teha , et Globorgi juhtkond on otsustanud TWAINi eduka kordamineku , milles me keegi ei kahtle , korral , paljudele meie teadlastele ... " 
Adojanil läks summa suurus kõrvust mööda . Midagi nende jutuajamise alguses oli talle kõrvu jäänud , midagi olulist . Midagi , mis oli käivitanud kiire mõteteahela , mille otsad oleksid pidanud kokku jooksma , kuid ei jooksnud . Midagi , mis oli ... 
Telefon tegi häält . 
" ... saab areneda ja õitseda , sest teadus on oma olemuselt ... " Keyes vakatas ja haaras toru ja kuulas kulme kortsutades . Seegi on närvilisuse tundemärk , teadis Adojan . Ilmselt oli helistajaks Suur Auditoorium ja sõnumiks valmisolek number üks , sest Keyes ei vastanud helistajale midagi , vaid valis kiiresti uue numbri . 
Adojan mõtles , et milleks kõik see satelliittelefonidega helistamine , kui visuaalfoniga oleks palju otstarbekam kohtumisi korraldada . Siis tuli talle meelde , et satelliit tagab suurima julgeoleku ja ta ohkas . 
Loomulikult oli see tõhk Jordan , kellele Keyes nüüd helistas . Kes muu . Adojan nägi aupaistet Keyesi näol , esimehe silmad täitusid pisaratega . Tundus , et Keyesil on raske hingata . Adojan teadis , et nüüd on tema koht all , Suures Auditooriumis , seal kus TWAIN teoks saab . Või ei saa . Kuid enne peab ta oma laboratooriumist läbi minema , sest see miski , mis oli ta alateadvusele mingi saladuse võtit andmas , tahtis meeldetuletamist . 
" Loomulikult , " kuulis Adojan Akadeemia esimeest rääkimas . " Loomulikult . See on suur au . Kõik plaanipäraselt . Jah ... Me saame sellega hakkama . Jah ... Ma tänan , ma olen väga tänulik . " Keyes pani toru hargile . " President andis loa , " ütles ta . 
Kell sai 9.50. 
" Me peaksime nüüd alla minema , " ütles Keyes . Ja enam ei suutnud ta pisaraid tagasi hoida . 
" Pagan võtaks , " mõtles Adojan , kui ta esimehe kabinetist väljus , " see tähendab talle ikka meeletult palju . " 
Globorgi Peakorter Washington DC , USA aasta 2179 , 12. juuli , kl 9.50 
President N'Mwana ja nõunik Jordan seisid püsti . Mõlemal oli käes pokaal mineraalveega . Nad vaatasid seinal asuvat suurt ekraani , millelt kuvus Ajaakadeemia Suur Auditoorium , kus oli kõik TWAINi jaoks valmis seatud . Globorgi peakorter asus Põhja-Canadast umbes 5000 kilomeetrit eemal Washingtonis . Jordan oli nii igaks juhuks oma luksuskorteri Akadeemias hüljanud ja sõitnud Presidendi juurde . Tema esindas teadlastegruppi , kes TWAINi ette valmistasid , kõige kõrgemal tasemel . 
Jordan vaatas , kuidas president rääkis telefoniga . 
Otsus oli tehtud , käsk oli antud . Kell 10.00 vajutatakse Ajaakadeemias nupule . 
" See oli õige otsus , Victor , " lausus Jordan , kui N'Mwana oli toru ära pannud , " ainuõige otsus . Niipalju raha on kulutatud , niipalju energiat raisatud . Me oleme kogu aeg olnud õigel teel . See Adojan on ammu reaalsustaju kaotanud . Ainult Keyes tunneb endal lasuvat vastutuskoormat . " 
" Jah , " vastas president vaikselt , " jah , ma tean . Ja ma tänan jumalat et ta on selle vastutuse ka minu peale pannud . " 
Mõlemad vaikisid , keskendudes oma tähelepanu kuvarile . Minutid kulusid . 
" Praegu on see ainult kustukumm , " mõtiskles N'Mwana kuuldavalt , " homme juba kogu minevik , olevik ja tänapäev . " Ta vaatas verdtäisvalgunud silmadega oma käe all olevale värvifotole , mis kujutas noorepoolset pikkade juustega ja habemega napis riietuses meest . " Ja meie pääsemine , " lisas ta mõttes . 
" Nüüd , Victor , nüüd kohe , " hüüatas Jordan , " vaata , Keyes läheneb puldile . Kohe nüüd see juhtub ! " Erutusest pillas ta oma veepokaali käest . See kukkus pehmelt vaibale ja kihisev vedelik valgus vaibale . 
Ülemaailmne Ajaakadeemia Rae , Canada , McKenzie district 12. juuli , kl 9.57 
Adojan l e n d a s oma laboratooriumist välja . MA PEAN JÕUDMA , karjus ta mõttes . Ta jooksis , tormas meeleheitlikult läbi tühjade koridoride Suure Auditooriumi poole . Kõik majasisesed kommunikatsioonivahendid olid turvalisuse huvides välja lülitatud . Ta pidi f ü ü s i l i s e l t kohale minema , ta ei saanud helistada . KURADI HULLUD OMA JULGEOLEKUGA . Mitte iialgi varem , mitte iialgi polnud kogu maailma saatus olnud ühe inimese kätes . Õigemini jalgades . 
Kui hämmastav see on , et lahendus , mis on nii lihtne ja elementaarne ja mis on kogu aeg olemas , jõuab su mõistuse teadvustavasse osasse alles pärast mingi IMBETSILLI juhuslikku mõtteavaldust . 
Kuidas oligi Keyes oma kabinetis vaevalt kümme minutit tagasi öelnud ? EHHEE , JUST SIIS ME SAAMEGI TEADA , MIS JUHTUB , JUST SIIS ME SAAMEGI TEADA , KUI ME NUPULE VAJUTAME ! 
Ja tema , Adojan , oli vastu võtnud mingi õhkõrna signaali alatedvuses vastsündinud kontaktist , kuid oma melanhoolias ei suutnud ta sellele keskenduda . Laste suust pead sa seda kuulma ... 
JUST SIIS ME SAAMEGI TEADA , MIS JUHTUB , KUI ME NUPULE VAJUTAME ! Nii oli Keyes öelnud . AGA EI SAA JU , oli siis Adojani alateadvus vastu kriisanud . Sest paradoks-konstant ... MITTE IIALGI EI SAA ! 
Adojan oli Keyesi kabinetist oma laboratooriumisse jooksnud . Ta kuvas kiiresti Puhhovi valemid . NII , SIIN SEE PARADOKS OLIGI . Läbi integraalide saab leida vajaliku energiahulga , läbi energia saab leida temporaaltühiku ja lõpuks Ajavektori koordinaadid , aga see viib kõik jälle algusesse välja . Ajas saab liikuda ja ajas ei saa liikuda . Ta oli vaadanud Puhhovi arvutusi uue , VALGUSTATUD pilguga . Nüüd oli kõik lihtsamast lihtsam . Aeg on universaalne , kehtib ALATI JA KÕIKJAL . Ajas saab liikuda j a ei saa liikuda . Eset saab ajas liigutada ja ei saa liigutada . SELLEPÄRAST , ET ESE LIIGUB KOOS AJAGA JA AEG KOOS ESEMEGA . Ei saa olla minevikku ja tulevikku , ON AINULT OLEVIK , SEST AEG ON UNIVERSAALNE . Ta eksisteerib AINULT siin ja praegu . Ja Adojan hakkas jooksma . Kui ma saaksin vähemalt selle mõtte lõpuni mõelda , EDASI EI TULE JU MIDAGI . 
See on APOKALÜPSIS , mõtles Adojan , kui ta jooksis . HULLEM KUI APOKALÜPSIS . 
KUI ME SAADAME AJAS MIDAGI TAGASI , SAADAME ENNAST KOOS AJAGA TAGASI . ME PEATAME AJA . SEE ON SURNUD RING , AEG KESTAB SIIS MINEVIKUST AINULT SELLE HETKENI , MIL TA TAGASI SUUNATAKSE . Kustukumm lõpetab aja ja meie maailma ! 
Adojan nägi koridori lõpus Suure Auditooriumi ust . Siis kuulis ta sireeni . Keyes vajutas " niiöelda " nupule . 10 minutit ! Kogu edasise aja pikkus . 
Ülemaailmne Ajaakadeemia aasta 2179 , 12. juuli , kl 9.50 
" Me peaksime nüüd alla minema , " ütles Keyes . Ja pisarad voolasid ta silmist . 
" Pagan võtaks , " mõtles Adojan " See tähendab talle ikka meeletult palju . " Mingi alateadvuses välgatanud sähvatus ei andnud talle rahu . Ta pidi veelkord oma laboratooriumisse minema . Ta hakkas jooksma . 
Globorgi Peakorter aasta 2179 , 12. juuli , kl 9.50 
President N'Mwana ja nõunik Jordan seisid püsti . Mõlemal oli käes pokaal mineraalveega . Nad vaatasid seinal asuvat suurt ekraani , millelt kuvus Ajaakadeemia Suur Auditoorium , kus oli kõik TWAINi jaoks valmis seatud . 
Jordan vaatas , kuidas president rääkis telefoniga . 
Otsus oli tehtud , käsk oli antud . Kell 10.00 vajutatakse Ajaakadeemias nupule . 
" See oli õige otsus , Victor , " lausus Jordan , kui N'Mwana oli toru ära pannud . Kümne minuti pärast vajutas Keyes Ajaakadeemias nupule ... 
Ülemaailmne Ajaakadeemia aasta 2179 , 12. juuli , kl 9.59 
Adojan jooksis . Koridori lõpust paistis Suure Auditooriumi uks . Keyes vajutas " niiöelda " nupule . KUI ME SAADAME AJAS MIDAGI TAGASI , SAADAME ENNAST KOOS AJAGA TAGASI . ME PEATAME AJA . SEE ON SURNUD RING , AEG KESTAB SIIS MINEVIKUST AINULT SELLE HETKENI , MIL TA TAGASI SUUNATAKSE . 
Kui ma ei jõua neid peatada , siis jäävad mulle veel kümme minutit , mõtles Adojan . JÄÄVAD IGAVESEKS . 
