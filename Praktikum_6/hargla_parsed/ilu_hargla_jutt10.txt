Kindel linn 
Indrek Hargla 



Ernesto oli need nahkrihmad ühest vanast panipaigast leidnud . Ilmselt kasutati neid kunagi ratsastamisel , kuid see polnud oluline . Rihmad sobisid oma uueks ülesandeks suurepäraselt . Ta tõmbas need juba vilunult kinni , ise endiselt ladinakeelset palvet pomisedes . Palvegi tuli juba üle Ernesto huulte soravalt , kuigi oli pikk ja keeruline ning kõneles asjadest , millest ta suuremat ei mõistnud . Ega oleks tahtnudki mõista . 
Kardinali randmetele olid juba eelmised korrad sooninud sinakad köitmisvalumid . Risti harud olid rihmad siledaks poleerinud . Veel viimane tõmme ja sõlm peale . Kui luud raksusidki , siis süümepiinu Ernesto enam ei tundnud . Ta uskus , et talitas õieti , uskus , et kardinal teab , mida teeb . 
Kinnises ruumis tõusis tuulepuhang ja kustutas hubisevad küünlaleegid . Ta tundis kerget vibreerimist . Nüüd see algas . Ernesto põlvitas ja hakkas valjul häälel palvet lugema . Tema ilus tenorhääl segunes rappumise ja karjetega . Kinniste silmadega oli kõik isegi õudsem , ta ei tahtnud ega söendanudki enam vaadata . Kardinali pea peksis teadvusetult vastu puuristi , keha tõmbles meeleheitlikus vastuhakus , tema väljaheitepidurid vallandusid pingutusest . 
Täna kestis see kauem kui eelmistel kordadel . 
Tavaliselt ei meeldinud Grpowskile rahvarikkad ruumid ja pungil restoranid . Ta eelistas vaiksemaid ja reserveeritumaid kohti . Kuid täna oli ta Roomas ja tahtis iga selle linna lõhna , meeleolu ja pilti endasse ahmida . Ta oli Roomat alati armastanud ja austanud , kuigi ise siia nii harva sattunud . 
Ja selles restoranis ei olnudki vaiksemat nurka . Juulikuu õhtud on Rooma melu haripunkt . Päevane kuumus on möödas , Vahemerelt toob tuul malbet ja sumedat õhku . Kirikutest , varemeist ja kunstiväärtustest väsinud turistid otsivad varjulisi kohti , kus veini saatel muljeid vahetada . Kõik ümberringi kihab ja keeb . Ja need lõhnad ... 
Igal linnal on omad lõhnad , arvas Grpowski . Lõhnad täis hurma , salapära ja peibutust . Kuid Rooma lõhnab ikkagi kõige erilisemalt . See pole Pariisi muretu akordionilõhn , Londoni asjalik õlleparfüüm või Moskva nukrutsev bensiinivingune papliaroom . Rooma lõhnab ainuomaselt pitsa ja marmori järele , tema purskkaevude rõskus seguneb ajastute väärika suursugususega , hangib endale mozzarella peene ja terava alltooni ja paiskab sulle lõpuks ninasõõrmeisse Kapitooliumi karge hõngu , segab selle roomlaste pisut kiirelt ja hakitult räägitava keele lõhnaga . 
Ja muidugi lõhnab siin ka tugevalt vere järele . Väga tugevalt . 
Kelner tõi neile kannuga majaveini , don Pucco maitses seda , tõstes pokaali aeglaselt nina juurde , keerutas , nii et paar tilka pritsisid tsentrifuugina üle ääre , võttis siis kerge lonksu ja näris veini . Kelnerist lõhnas sobimatult tugevalt " Fahrenheiti " järele , veini lõhna Grpowski aga ei tundnudki . Millegipärast ei moodustanud vein Rooma buketis talle olulist osa . 
Paistis , et don Pucco jäi pakutavaga rahule . Nüüd tellis ta sööki . Grpowski oli palunud midagi lihtsamat ja mahedamat . Ilmselt osutus selleks tomatite ja sibulatega hautatud antrekoot . Don Pucco eelistas lambakotlette brüsseli kapsaga . 
" Ütle neile , et küüslauku ka kindlasti oleks , " oli Grpowski palunud . Don seletas , et ilma küüslauguta ei valmistata siin ühtki rooga . Kuid igaks juhuks lasi ta kelneril tuua ka küüslauguga bagette . 
Ahjaa , muidugi oli siin veel roosilõhna . Nad istusid tänavapoolses servas , mis sagijate voolust oli varjatud ronirooside aiaga . Lilled olid väiksed ja roosad , Grpowskile ei tulnud sordi nimi kohe meelde , kuid ta mäletas täpselt , et samu seemneid oli ta kümmekond aastat tagasi otsinud ja neid lõpuks alles Triestest leidnud . Ja need roosid sobisid nii hästi kõrvallauas istuva kahe tüdrukuga , kes pidevalt valjult lõkerdasid . Tüdrukud jõid veega lahjendatud valget veini ja lõpetasid lõherooga . Kuna nad rääkisid nii kõvasti , siis teadis Grpowski , et ühe neiu — selle heledamate juustega — nimi oli Gabriela ja ta oli kevadel kaubanduskooli lõpetanud . Teine oli pisut noorem , nii seitsmeteistkümnene ja tema nimeks oli Manuela . Manuelal oli väga lühike ja avar kleit , mille õlapaelad ülilõdvalt kokku sõlmatud . Kui tüdruk sõbranna poole kummardus , paljastas ta oma ümarad , väikesed ja hurmavad rinnad , mille nibusid kleidiserv ei pidanudki sellistel puhkudel varjama . Tüdruk oli noor , oma võludest edevalt teadlik , ega häbenenud neid . Grpowski tundis teda vaadates mingit heldimust ja siirast rõõmu , milles polnud aga kübetki iha ega kiima . Talle meeldis noorus ja ta armastas roose . 
Don Pucco vaatas itaallaslikul muigel Grpowski pilku . 
" Meie neiud puhkevad just sellises vanuses õitsele , " ütles ta tasasel ja teadval häälel . " Aga nad jäävad kiiresti vanaks . Põhjapoolsed naised on küpses eas kaunimad . " Donile meeldis naistest rääkida . 
Grpowski noogutas . 
" Meie naistel pole kaua neiupõlve nautida , " jätkas don . " Abielludes peavad nad hakkama kiiresti ja palju lapsi saama . Loodus kasvatab nad ruttu üles , viieteistkümneselt ongi õige aeg elult võtta , mis annab . " 
" Viieteistkümneselt ? " 
Don Pucco kummardus üle laua Grpowski poole . 
" See tüdruk , keda sa sihid , on viieteistkümnene . Ja kuulab sõbranna meenutusi eelmisest ööst ühe prantsuse turistiga . " 
" Ma vist ei oska enam itaalia keelt nii hästi , " kahetses Grpowski . 
" Nad räägivad üsna noortepäraselt , " nõustus don . " See on tegelikult õudne , mida tänapäeval itaalia keelega tehakse . Kui ma ei tea , et see tõsi võib olla , ütleks ma ilmselt , et Boccaccio ja Petrarca keeraksid end hauas ümber . " 
" Jah , " ütles Grpowski lakooniliselt . " Ma vist tean , mida sa mõtled . " 
Don rüüpas veini ja madaldas veelgi häält . " Meil on kõigil hea meel , et sa tulla said . Ta nõustus rääkima ainult sinuga , ütles , et olete koolivennad või midagi niisugust . Kuid mulle paistis , et ta lihtsalt kohalikku Loozhi ei usalda . Lugu on selleks liiga piinlik ja tundlik . Pealegi teab kogu Liiga , et sina oled sellel alal parim . " 
Grpowski pilgutas kiiresti silmi . " Ma arvan , et mul on veel palju õppida , ja parimat meie alal ei olegi . Liiga palju sõltub õnnest ja asjaoludest . Ütleme nii , et mul on lihtsalt mõnikord vedanud . " 
Don Pucco mühatas . " Tagasihoidlik , nagu alati . Sa ei muutu ju üldse . Kui vana sa nüüd õieti oled ? " 
" Nelikümmend üheksa , " kostis Grpowski kuivalt . " Sügisel on juubel . " 
" Ja mina tunnen sind juba ligi kolmkümmend aastat , " õhkas itaallane . " Mäletad , see oli vist viiekümnendate alguses , kui meid mõlemaid Liigasse vastu võeti . Kairo lähedal olid veel pühendamised — Vaarao Needuse lugu ... Kui vähe sellest kõigest ajalehtedesse jõudis , oijah . " 
" Need olid tõesti rasked ajad , sõda oli ju just lõppenud , " soostus Grpowski . " Miljonid lahkumata surnud üle Euroopa , massihaudade kongruentsid ja kümned ummistunud defraktooriumkanalid ... Olin omati õnnelikki , et just siis tuleristsed sain . Nüüd on seda noortele nii raske seletada . " 
Nad mõlemad vaikisid ja meenutasid — esimestest tutvusest oli möödas tõesti nii palju . Palju oli muutunud , kuid palju oli ka samaks jäänud . Põlevasilmsest Sitsiilia partisaninoorukist , kelles üks Ameerika okupatsioonivägede major oli sirguva eksortsisti ära tundnud , oli saanud Rooma , Itaalia ja kogu Lõuna-Euroopa üks tugevamaid finantshaisid . Mees , kelle nähtamatu rahaimpeerium ajas võrseid üle kogu Lääne-Euroopa , tungis osalt Idablokkigi ja kelle sidemed Vatikanis ja Itaalia valitsuses hoidsid ära tarbetud küsimused , mis mõnel prokuröril ikka aeg-ajalt tekkisid ... Don Giuseppe Tanotti del Pucco'st kirjutati ajalehtedes kui Itaalia ühest targemast finantsgeeniusest , sosistati aegajalt usinates , kuid asjassepühendamtutes ringkondades kui võimalikust ristiisast ja räägiti ainult ühes kindlas seltskonnas kui Meistrist . 
Don Pucco oli Eksortsistide Liiga Ülemmeister . Oli veel Golemitapja , Ebasurnute Taltsutaja ja Arimani Saatja — ja neid tiitleid anti ainult väga vähestele . 
Don Pucco liirid , naelad , dollarid ja margad olid need , mis hoidsid Liigat vee peal , tegid võimalikuks selle töö , mida on tehtud juba sellest ajast , millest kõnelavad vanad pärgamendirullid Arhiivis , mis on vanemad kui Surnumere äärest leitud õpilaste kirjavigadest kubisevad etteütlused ja Vatikani vanimad tekstid . 
" Niisiis , Vatikan , " küsis Grpowski lõpuks . " Seda võis oodata . See sobib talle kuidagi ... " 
" Arvad , et tegu on jälle Suure Jahiga ? " Kui don oligi üllatunud , ei näidanud ta seda välja . 
" Kahtlustan seda , aga ei arva veel . Lõppeks on ju viimasest korrast seitse aastat . Ja paavst on vana ... " 
" Kuid siin , Roomas ? Siin , kus on Liiga peakorter ... ta peaks ju teadma . Rooma on kindel linn , viimane kants , kõige ebatõenäolisem koht , kus ta võiks üritada . " 
" Üks kindel linn ja varjupaik , " pomises Grpowski mõtlikult . " Tead , selles võib isegi midagi olla ... " 
" Mida sa silmas pead ? " 
" Lihtsalt üks uitmõte . Võibolla mitte midagi . " 
" Mulle on su uitmõtted alati meeldinud . " 
Kelner tõi neile toidud , restoranis keerati muusika valjemaks , tüdrukud kõrvallauas olid otsustanud juba lahkuda , kuid nüüd hakkasid kostma hakkavale laulule kaasa kõõrutama . Nad ei osanud inglise keelt , kuid refrääni teadsid nad kuulmise järgi . 
" ... only seventeen , young and sweet , " hõiskasid nad rõõmsalt kaasa ja Manuela tegi Grpowskile kelmikalt silma . 
" Muretu ajastu , " tähendas Grpowski . " Ilmselt nii hakatakse seda aega kunagi kutsuma . Kõik on nagu paigas ja välja kujunenud . " 
" Teil ju streigitakse ? " 
" Kah mood , mis muud ... " 
" Hear the beat of the tambourine yeah yeah ... see that girl , watch the scene , dig in the dancing queen ... " 
" Sul on homme kohtumine kardinaliga . Ta ootab sind oma villas . Viin su autoga sinna ja tulen pärast järgi , ta tahtis ainult sind . Ole ettevaatlik ! " 
" Mida on mul kindlas linnas karta ? " 
" Rooma jääb Roomaks . Iga õige sitsiillane pelgab pisut seda linna . Ettevaatlikkus ei tee kunagi halba ! " 
" You are the dancing queen ... " 
" Tegelikult päris ilus laul , " mõtiskles Grpowski kuuldavalt . " Peaks tütretütrele selle plaadi ostma , poolakeelset muusikat enam ju ei kuulata ... " 
Don kallas endale veel veini . " Ma ei pea sulle ülesande diskreetsust rõhutama . Kogu Vatikan on niigi ärevil , paavst on suremas , keegi minuga rääkida ei julge . Ma ei tea täpselt , mis neil seal toimub , selle pead sa enne välja selgitama . Kuigi paljud ei taha seda Liigas tunnistada , on minugi võimalused Vatikanis piiratud . " 
" Ära muretse , " kostis Grpowski . " Sa oled Vatikani alati liiga tõsiselt võtnud . " 
" Amet on selline , amet kohustab . See , et ma nende rahasid liigutan , ei tähenda veel , et nad mind täielikult usaldavad , " torises don Pucco . 
Liiga Meister asus juba sajandeid Roomas , tegelikult sellest ajast alates , kui katoliiklik maailm Rooma paavsti kummardab . Vatikanile tuli lähedal olla . Neid oli tarvis oma tegemistest teadmises hoida . 
Liiga ei vaadanud kunagi katoliku kiriku eksortsistide peale kui usurpaatoritele , kuigi mõneti selline alus Liigal ju oli . 3. sajandil asutas kirik eksortsistide institutsiooni , et end ristida laskjate hingest kuri vaim välja ajada . Selline komme oli vana , tuli judaismist , egiptuse usundist ja suurel määral zoroastrismist , kes kõik kurje vaime uskusid . Ja kui kanoonikud kunagi piiblit kompileerisid , kirjutasid nad kõikidest religioonidest , mida teadsid , kokku mingi hookuspookuse langenud ingleist , deemoneist ja kurjadest vaimudest . Loomulikult käis kogu supi juurde ja vürtsiks eksortsist . Liiga vaatas uute amatööride teket rahuga pealt ja teeb seda juba ligi paar tuhat aastat — kirik juhtis nende raskelt töölt tähelepanu kõrvale ja tegeles ainult enda väljamõeldud deemonitega , õieti nendega , mis teistest muistseist usunditest inimesele arusaadavasse keelde ümber pandi . Katoliku eksortsistid ei osanud kunagi harilikku skisofreeniat tõelisest seestumisest eristada ja kui neile isegi tõeline teistpoolsusest eksinud olend ette juhtus , käsitlesid nad seda ladinakeelsete palvete , hariliku joogivee ja puust ristiga — ning aimamata , et sellelaadsel atribuutikal oli ka kunagi mingi tegelik sisu olnud . Kreeka keelest tõlgiti loitsud ladinasse , kogu süsteemi korrastati vastavalt kristlusele . 
Vatikan vaatas sajandist sajandisse " konkureerivale organisatsioonile " üha leebemalt . Enam ei põletatud tõelisi eksortsiste tuleriidal , ei keerutatud neid rattal ega torgitud kuumade oradega . 1954. aastal palus Vatikani ametlik ülemeksortsist Monsenjöör Baldo Corradoni Liiga tollase Meistri Jan van Hooydinki käest isegi põhjustatud kannatuste eest vabandust . Kirik oli paralleelsest salaorganisatsioonist loomulikult kogu aeg teadlik olnud — ise aimamata , kui vana ühisusega neil tegelikult tegemist on . Uutel aegadel koheldi Liigat kui entusiastidest esoteerikuid , kellest mingit kahju ei sünni ja keda enam ketserite kombel jälitama ei pea . Ajad on ju muutunud . 
Ajad olid tõepoolest muutunud . Liiga käsutuses oli 20. sajandi tehnika . 
Don Pucco esindas organisatsiooni , mis omas laboreid Silicon Valleys ja arveid Zürichis . 
Jõud , kellega Liiga võitles , olid vanad ja ei kohanenud enam nii kiiresti . Neid oli dramaatiliselt vähemaks jäänud ... Vatikan ei saa kunagi teadma , et 20. sajandi teisel poolel oli Liiga lõpule viimas milleeniumitepikkust võitlust . Lõpule viimas , kuid mitte lõpetamas . Sest see võitlus ei lõppe kunagi . 
Erariides munk juhatas Grpowski läbi sireliaia villa taha terrassile , kus kardinal Lato varjualuses ajalehte luges . Tema ees laual oli veeklaas ja lõpetamata hommikueine . Puudel kudrutasid Rooma laulutuvid , oli palav . Kuigi maantee oli vaid mõnesaja meetri kaugusel , ei kostunud siia rohelisse ja niiskesse aeda teekära . 
Grpowski kandis truult halli ülikonda ja kerget suvekaabut . Ta higistas , aga talle meeldis see . Lato vaatas samme kuuldes raja poole ja tõusis . Ta oli palju muutunud . Kõhnemaks jäänud , kokku kuivanud , kängunud , kuigi oli alles viikümne kolmene . 
Tegelikult oleks see pidanud olema kahe ammuse sõbra kohtumine . Noorepõlvekaaslasi kohates unustavad inimesed nendevahelised tegelikud suhted , läbi aastate meenub ainult inimine . See kõik oli ju nii ammu ... Muidugi olime me sõbrad , kuidas siis ? Noorus , unistused , püüdlused ... 
Munk , kes Grpowski aeda juhatas , valmistus kohe lahkuma , kuid Lato viipas ta tagasi . 
Grpowski arvas , et ta peaks kergelt kummardama ja nii ta tegigi . Lato astus talle kindlal sammul vastu , võnkus küll veidi ja pani käed Grpowski õlgade ümber . Nad embasid . 
" Rõõm sind näha , " ütles kardinal selges ja puhtas poola keeles . 
" Minul samuti , " vastas Grpowski siiralt . 
Kunagi käisid nad koos sõjajärgses Varssavis seminaris . Noor Grpowski oli sinna sattunud juhuslikult , Bronisalw Lato aga teadlikult . Hoolimata kõigest olid need ilusad ajad . Pärast teist aastat tuli Grpowskile järele üks täiesti võõras mees , aga ta oli kohe mõistnud kuhu ja milleks . Ilmselt oli ta juba siis oma saatust aimanud . Üsna tihti juhtub , et tulevane Liiga eksortsist leitakse vaimuliku seminarist . Kas nad olid Latoga sõbrustanud ? Ilmselt mitte , kuid nad olid hästi läbi saanud , vahest dogmaatikast vaielnud ja koos raamatukogus Püha Augustinust tudeerinud . Neil oli palju ühist — pühendumus ja eesmärgikindlus näiteks . Grpowski polnud kunagi kahelnud , et Latost tuleb hea preester . 
Lato osutas laua kõrval seisvale vabale toolile , nad istusid . " See on Ernesto , " ütles Lato oma teenrile viidates . " Ma soovin , et ta jääks siia . Sul ei ole midagi vastu ? Ta teab niigi kõike . Poola keelt ta ei oska , aga on vaja , et ta siia jääks . " 
Loomulikult ei olnud Grpowskil selle vastu midagi . Ta sirutas end korvtoolis mõnusalt välja . " Sul on väga ilus elamine , " ütles ta . " Mõjuavaldav villa ... " 
" Käib ameti juurde . Mina vajan ainult vaikust ja rahu . Luksusest ma tõepoolest ei hooli . " 
Grpowski uskus teda . 
" Ma kardan , et meil pole palju aega , " jätkas Lato . " Ametlikult olen ma praegu haige . Osalt vastab see tõele , ma ei tunne ennast tõesti hästi . Aga jätame meenutused teiseks korraks . Ka sa tead , miks ma sind kutsusin ? " 
" Pucco oli napisõnaline , " vastas eksortsist . " Ilmselt pole temalegi palju räägitud . " 
" Ainult mina olengi temaga ühendust võtnud . Meie enda ülemeksortsisti ma ei usalda . Vähemalt praegu mitte ja sa tead miks . " 
Grpowski teadis . Paavst oli haigevoodis , oli suremas . Paavstil oli vähk . Vatikan kihas ja oli ärevil . Kui vähegi andis , ei usaldanud keegi kedagi . 
" See algas kaks kuud tagasi , " alustas kardinal . " Esimene kord oli 15. mai hommikul . Olin peegli ees ja ajasin habet . Minu ees oli klaas kuuma veega . Äkitselt hakkas nagu mingi kerge vibratsioon , nägin seda veeklaasist selgesti . Lõikasin sisse , käsi värahtas , nagu oleks keegi lükanud . Siis tundsin tugevat tõuget ja lõin pea vastu peeglit , mis mõranes . Ka laubalt hakkas verd voolama . Ajasin end püsti ja keerasin toa poole . Loomulikult oli see tühi . Aga ma olin ehmunud ja ärevil . See oli esimene kord . " 
Grpowski noogutas . " Kas aken oli lahti ? " küsis ta siis . 
" Ma arvan , et jah , " nõustus kardinal pärast mõttepausi . " Oli väga palav . " 
" Hästi , mis edasi sai ? " 
" Järgmine kord tuli see õhtul . Selsamal õhtul . Siis ma sain juba aru . Olin kabinetis ja kirjutasin . Paavst oli juba nädalajagu haige olnud , tööd oli palju . Trükkisin masinal üht teksti ja olin üpris väsinud . Algas kõik jälle vibratsioonist . Ja siis paisati mind laua tagant ümber , kukkusin koos tooliga . Ajasin end vaevu püsti , kuid juba tuli uus tõuge ja ma lendasin vastu seina . Aga toas ei olnud mitte kedagi ! Müra peale sööstis Ernesto alt üles ja temagi nägi , kuidas mind mingi jõud vastu seina surus ja raputama hakkas . Ma ei teadnud siis , mida täpselt tundsin , ma ei tajunud kontakti . " 
Lato vaikis hetkeks , võttis lonksu vett . Eksortsist pani tähele , et peale väikest sõõmu valas Ernesto klaasi kiiresti triiki täis . 
" Aga enam ma ei kahelnud . See oli Saatan , kelle jõud hakkas minu sisse ronima . Olin kurjuse jõudude poolt välja valitud . Olin šokis . Selline asi on võimatu , läheb lahku kõigega , mida Kirik deemonitest teab ... Ma tean üldjoontes sinu seisukohti , Mieczislaw , tean , mida teie Liiga arvab , kuid katsu ennast nüüd panna minu olukorda . " 
Grpowski katsus . Sellepärast ta küsiski ettevaatlikult : " Oled sa mõelnud , et see võis olla lihtsalt nõrkushoog , üleväsimus , liigtöötamine või kehvveresus ? On ärevad ajad , palju tööd ja närvilisust ... " 
" Närvilisus ei tõsta sind kohalt õhku ega peksa vastu seina . Üleväsimus ei torma kiirrongina sinu sisse . Nõrkushoogu ei hoia eksortseerimispalved tagasi . Kehvveresus ei tule vibreerimise saatel . See on deemon , mu sõber , ja sa tead seda . Ta hakkas tulema tihedamini , algul kord nelja päeva jooksul , siis ülepäeviti . Ja alati algab see vibreerimisega , tunnen peapööritust ja siis haaravad mind kellegi nähtamatud käed , tõstavad üles , pillutavad mööda tuba . Ma hakkan vappuma ja värisema , nagu Ernesto räägib , sest ise kaotan teadvuse ja peale valu ja kohutava väsimuse ei mäleta ma midagi . Ma ei suuda selle deemoniga suhelda ... Aga ma väsin , Mieczislaw , olen kurnatud ja kaua ma enam vastu ei pea . " 
" Mida sa oled ette võtnud ? " 
" Ma palvetan . Ja Ernesto palvetab . " 
" Ja see on kõik ? " 
" Mul on keldris altar , seal on suur puust rist . Iga kord , kui näen veeklaasis kerget vibratsiooni , jooksen keldrisse . Ernesto seob mind nahkrihmadega risti külge ja piserdab ruumi püha veega . Ja ma palvetan seni , kuni suudan , siis jätkab Ernesto üksi . Tavaliselt me saame tast jagu , aga ta tuleb tagasi . Ja iga kord tugevamana . Ma ei teagi , kes meist rohkem kannatab — mina või Ernesto . " 
" Ja kõigest hoolimata pöördud sa abi saamiseks Liiga , mitte Vatikani ülemeksortsisti poole ? " 
" Sa tahad küsida , kas minu usk on vankuma löönud ? " 
" Ei , mitte seda ei tahtnud ma küsida . Sa tead , et meile on kõik abipaljuad sõltumata usust võrdsed ja meie kaanonite järgi pole religioonil teispoolsuse jõududega vähimatki pistmist . Ma tahan teada , miks ei kasuta sa katoliku kiriku abi , kes on endale ise sellisteks puhkudeks jõu ja õiguse võtnud deemonitega toimetulemiseks ? " 
Lato ohkas sügavalt . " Sest sellist asja ei saa juhtuda , nagu minuga praegu toimub . Pole kunagi juhtunud , et Saatan oleks proovinud seestuda tõelise uskliku hinge . Kiriku õpetus räägib , et deemonid haaravad hingi , kes usuvad valesti , on sooritanud usuga kokkusobimatuid akte või pole üldse end Jumalale pühendanud . Preestri hinge ei saa seestuda , see on absurd . " 
Jah , katolik kirik uskus vankumatult , et on tegevusi ja mõtteid , mis meelitavad Saatanat . Ja kurja väljaajamine ehk eksortsism kasutab ju ainult palveid ja püha toimega esemete väge . Grpowskile meenus üks vana kodukandi kõnekäänd — " Milleks puid metsa vedada ? " Saatan ei saa haarata korraliku uskliku hinge , saati siis veel Vatikani kardinali oma . 
" Sa kardad , et sind hakatakse süüdistama usust taganemises ? " uuris Grpowski . 
" Saatanal on tugev ja tegev jõud . Ta on olemas . Ta pole midagi , mille üle vaileda . Ja võib teha kurja kaitsmata hingele , sellele , kes pole end Jumalale pühendanud . Tal on vaja hingi , et neid Jeesus Kristusest eemale meelitada ja igaveseks põrgutulle paisata . Ma ei karda enda pärast . Ma kardan kogu usu pärast . " 
" Ma vist ei mõista sind . " 
" Võibolla Pucco ei öelnud sulle ... Võibolla ta ei teagi , aga minu kõrvu on jõudnud kuuldused , et mitmed ringkonnad on uue Paavsti kandidatuuri suhtes kokkuleppele jõudmas . " 
" Paavst on ju veel elus ! ? " 
" Justnimelt . Veel elus . Seepärast sellest avalikult ei räägitagi . Hääletus on küll salajane , aga alati on tehtud eelnevaid kokkuleppeid . " 
" Kes see väljavalitu siis on ? " 
" Jumala ja sinu alandlik teener . Nad näikse arvavat , et minust võib tulla hea paavst ! " 
Pucco võttis ta Lato villa eest peale ja küsis , kuhu sõita . Grpowski mõtles hetke . " Sõidame õige Foorumi varemetesse , " pakkus ta siis . " Ma pole seal kunagi käinud . " 
" Minugipoolest , " ütles don Pucco . " Aga meil ei nimetata neid Foorumi varemeteks , vaid Foorumiks . " 
Nagu alati , kihas Foorum uudishimulikest . Nad jalutasid kuumusest õhkavas kiviklibus ja takerdusid korduvalt jaapani turistigruppidesse . 
" Ta oli senaator , kas polnudki mitte nii ? " küsis Pucco . " Lucius Sepundus , kui ma õiteti mäletan ? " 
Grpowski noogutas ja õngitses taskust koti päevalilleseemneid . Nad seisid Constantinuse basiilika kolme kaare ees , milliste arhitektuur andis hiljem palju inspiratsiooni kirikuehitajatele . 
" Mida kardinal rääkis ? " päris don edasi . " Sa oled kuidagi napisõnaline . " 
Ta seisatas ühe kaare ees . Selja tagant hakkas kostuma ärevat ja paanilist õiendamist . " Nad tahavad pilti teha , lähme eest ära , " tõlkis Grpowski . Et turistide elumuresid mitte segada , liikusid nad vaiksel sammul edasi . Poolakas avas särginööbi , sikutas lipsu lõdvemaks ning sülitas seemnekoored pihku . Kümmekond meetrit edasi asus Templum Antonini et Faustinae . Antonius Piuse 141. aastal surnud naise mälestuseks ehitatud tempel , mis hiljem oli kirikuks ümber ehitatud . Grpowski teada oli see ainus kirik , mis põlistas vampiiri hammaste läbi surnud inimese mälestust . Paraku teadis seda ainult Liiga ... Antoniuse naise Faustinae kuulutas Senat pärast surma jumalannaks . Poolas on Glogowieci küla , kus sündis " jumalaga suhelnud " Õnnis Maria Faustyna Kowalska , kelle päeviku avaldamise pärast kardinal Lato nii palju võidelnud on . Miks ta küll sellele praegu mõtles ? Grpowski aju töötas meeletutel kiirustel , otsides seoseid ja kokkupuutepunkte . 
" Sa ei öelnud mulle , et Latol on head võimalused paavstiks saada ? " sõnas ta siis pisut etteheitval toonil . 
" See on ainult üks kuulujutt , ei enamat . Üks kandidatuur mitme seast , ei midagi kindlat , " kaitses ennast don . " On see sinu arvates oluline ? " 
" Võib olla . Millal need jutud liikuma hakkasid ? " 
" Tegelikult üsna ammu . Kohe peale seda , kui selgus , et paavstil on vähk . " 
" Seega üks pool aastat tagasi , " resümeeris Grpowski . " See sobib . Ja kardinali kiusaja ilmus esmakordselt kaks kuud tagasi , siis kui paavst päris pikali jäi . Kui see on Flemming — aga ma arvan , et see on Flemming — siis on meil vähe aega . Lato on üsna nõrgaks jäänud , usub , et palved , rist ja püha vesi on deemonit tagasi hoidnud . Paar korda veel ja kõik on läbi . " Ja Grpowski jutustas Liiga Meistrile , mida vaevatud kardinal oli talle usaldanud . 
" Sandid lood , " nõustus don Pucco , kui oli jutu ära kuulanud . " Said sa midagi teha ? " 
" Lugesin majale peale mõned kaitsed — Iona vektorveeda ja Albrechti kohesioonloitsu . Parem on , kui su poisid õhtul maja ümber mõned laserkiired tõmbavad , ma Ernestoga juba rääkisingi sellest . Mul on värava võti ja ma lähen sinna õhtul tagasi . " 
" Ega me hiljaks ei jää ? Flemming võib ju iga hetk jälle ilmuda . Ja kohesiooniga on ta mitu korda juba toime tulnud . " 
" Majja sissepääsemine võtab aega . Kohe , kui Ernesto midagi kahtlast märkab , helistab ta sinu numbril . Flemming on tark ja õppinud aja jooksul , aga ma ladusin vektorveeda talle tundmatus kongruentsis . Ja mind ei tunne ta niikuinii , ei minu käekirja ega nägu . Ma pean enne pisut Liiga Arhiivis tööd tegema , kui ta lõplikult tappa . " 
" Mida sa sellest vibratsioonist arvad ? Paistab olevat midagi uut ... " 
" Ma arvan , et see tuleb sellest , et ta murrab ennast majja sisse . Flemming on sihikindel nagu alati . Et seintest , müüridest ja ustest läbi tungida , peab ta meeletu energia kontsentreerima . " 
Foorum kubises turistidest . Grpowski järas kasvava isuga päevalilleseemneid . Don Pucco süütas sigari . Nad siirdusid Aemilia basiilika poole . 
" Miks ? Miks just nüüd ja siin ? " 
" Sa ütlesid juba , mäletad ? Kindel kants . " 
" Ja viimane varjupaik ? " Ka itaallasele hakkas midagi kohale jõudma . 
" Loodan , et sedapuhku tõesti viimane . " 
Üks jaapani turist komistas kivi taha , kukkus , pillas käest kaamera , mis kolksudes treppe mööda kunagise basiilika keldrisse veeres . 
" Kuule , " don pahvis mõtlikult sigarit . " Kui ta on juba kord majja sisse murdnud , siis miks ta peaks seda iga kord uuesti tegema ? Ma saan aru , et ühekorraga ta inimesse ei seestu , aga miks iga kord see vibratsioon ? Ta võiks juba vabalt ennast majas peita ja järgmise korra jaoks jõudu koguda . " 
Poolakas peatus , nagu oleks keegi ta ühe vasaralöögiga maa külge naelutanud . 
" Lato ütles mulle , et neil on seni korda läinud ta iga kord tagasi tõrjuda ... " 
" Mida tema sellest teab ? " 
" Nad ootavad enne iga uut katset vibratsiooni . See on nagu märk , et deemon läheneb . Aga , mis siis , kui ... " 
Grpowski ei lõpetanud . Ta sööstis paigalt nagu ussist nõelatu , müksas tugevalt üht jaapanlast , kes oli just Foorumi keldritreppidest kukkunud kaameraga üles roninud ja tormas taksopeatuse poole . Õnnetu jaapanlane vandus midagi ja hakkas ohates jälle oma aparaadi poole turnima . 
Don Pucco jooksis sõbrale järele . 
Ernesto luges pingutades mikrofilmilt vana teksti . Ta tundis õhus kerget tubakalõhna . Niisiis oli kardinal jälle oma väikseid sigarette suitsetama hakanud . Rituale Romanum'i , 1614. aastal paavst Paulus V käsul väljaantud eksortsistide käsiraamatu originaali oli liiga ohtlik Vatikani raamatukogust kaasa tuua . Eriti nüüd , kus kõik kõigi iga liigutust teraselt jälgisid . Ta oli arhiivist vaid mikrofilmi kaasa haaranud ja õppis nüüd sellest palveid pähe . Ernesto ees laual oli pilgeni täis veeklaas , samasugune oli ka korrus kõrgemal kardinali kabinetis . 
Nad pidid oma kiusajast võitu saama . 
Ta kuulis sumedat põntsatust , pigem tajus seda . Aeglaselt ajas ta ennast püsti ja läks vaatama . 
Kui ta kartiski , siis oli ta unustanud , kuidas seda teha . 
Avar keldrisaal , päevavalguslambid , konditsioneeritud õhk , klaasist ja metallist stellaazhid , läbisegi tammepuust riiulitega . Ja raamatud , käsikirjad , pärgamendirullid ... Neid on palju . See on Liiga Arhiiv , mis jääb vaid mõnesaja meetri kaugusele Plazza della Spagnast , kus iga päev tuhanded turistid Rooma suurust ja ilu imetlemas käivad . See on salajane arhiiv ehk juriidiliselt lihtsalt erakogu , mille iga Meister pärandina oma järglasele vormistab . Arhiiv ei peida endas ajaloosaladusi , ometi on siin nii mõndagi tähelepanuväärset . Näiteks erilised termokapid eriti vanade käsikirjade hoidmiseks . Tõsi , rakenduslikku on neis termokappides vähe — teadus on viie tuhande aastaga teinud suuri edusamme ja Vana-Egiptuse loitsud annavad tihtipeale korralikust laserist nigelamaid resultaate . Aga eks ole igal organistasioonil omad reliikviad , omad meened . 
Täna ei tudeerinud Grpowski Napoleoni kirju oma pihiisale , mida ükski tavaline ajaloolane näinud ei ole , täna ei lugenud ta Hernan Cortezi üksikasjalist aruannet Yucatani libarebastest ega Läti Hendriku kroonika salajasi , ainult paavsti silmadele mõeldud appendikseid . Ei . Täna lappas ta oma higiste näppudega kiirustades ja närviliselt pomisedes kahte kirja . Ühe neist oli kirjutanud 1856. aastal Liiga eksortsist Efraim Schmidt Uppsalast . Ta andis aru , kuidas ta oli abistanud Rootsi kuningakoja poolt Vatikanist tellitud " litsentseeritud " eksortsismispetsialisti noore printsi hingest kurja vaimu väljaajamisel . Teatud pikantsete üksikasjade tõttu pidas kuningakoda vajalikuks see seik Rootsi ametlikust ajaloost välja jätta ... 
Teine kiri oli Teise Maailmasõja aegne . See oli Briti armee kaplani kiri ühest ebaharilikust juhtumist 1945. aasta Hannoveri linnast . Kaplan oli olnud teadlik Liigast ja eksortsistidest ja seetõttu otsustanud ilma tribunalita mahalastud kolonel Dermott Flemmingi loo üles tähendada ja Liigale läkitada . Flemmingi oli maha lasknud kindral Wesley , lasknud maha kui marodööri ja marutõbise koera . Sõna 'vampiir' tarvitas Flemmingi puhul isa Cook esmakordselt . Kuid polnud mingit kahtlust , et kaplan oli kohusetundlikult kirja pannud selle , mida kõik mõtlesid , kuid keegi ei julgenud välja öelda . Briti armee kolonelid ei ime tavaliselt võõral maal tsiviilisikute verd . Tõtt- öelda ei tee nad seda üldse , sõna-sõnalises tähenduses vähemalt mitte . Taoline tegevus ei sobi kokku Tema Kuninglikku Kõrguse Armee ohvitseri austava nimetusega . Kindral Wesley lasi kuuli otse Schlossstrasse 14 perenaise Hilde Karsteni veel tõmbleva keha kohalt tigedal pilgul pea tõstnud kolonel Flemmingi verest tilkuvate huulte vahele . Koloneli laip oli iseeneslikult ära põlenud , nad ei saanud teda matta ja see asjaolu oli isa Cooki säästnud üpriski keerulisest ülesandest . Nädalapäevad hiljem oli kindral Wesley tulnud kaplanile kaebama veidrat vibratsiooni , mida ta õhtuti tundis , peavalusid ja tunnistas , et ükskord oli ta mingi nähtamatu jõu poolt vastu seina paisatud . Isa Cook ei teadnud , mida see võinuks tähendada , ometi oli ta Liigale kirjutanud . Kindral Wesley hukkus paar päeva hiljem juhusliku kuuli läbi . 
Isa Cook ei teadnud ka seda , et Liiga oli ennast 1945. aastal Dermott Flemmingi ihus varjavat vampiiri jahtinud juba väga kaua . Nelisada neliteist aastat . 
Kardinal Lato villat valvasid neli kandiliste lõugadega tursket sitsiillast . Neile olid antud väga täpsed instruktsioonid . Nii kui nad kuulevad või näevad midagi ebaharilikku — midagi sellist , mis ei viita Vatikani kardinali elamise igaõhtusele rutiinile , see tähendab vaikusele ja rahule — peavad nad kohe raadiosidega don Puccoga ühendust võtma . Majja sisse ei tohi kedagi lasta . Parem , kui ka sealt keegi välja ei kipu . Ainult elektroonikuharidusega Silvano teadis valvemeeskonnast ainsana midagi keerulise ehitusega karpidest , mida nad minibussist toidetava alajaamaga villa müüridele paigaldasid . Silvano ise jäi bussi ja kontrollis kuvareid . Sisse tohtis majja lasta ainult don Pucco poolt salasõnaga varustatud isikut . Salasõna oli 'Eeben' ja isik väikest kasvu kikkisvurrudega hallis ülikonnas doni sõber poolakas Mieczislaw Grpowski . Te tunnete ta kindlasti ära , oli don öelnud , ta kannab alati valgeid sokke . 
Salasõna järele polnud vajadust . Kell 20.04 peatus villa ees doni enda limusiin , millest koos selle omanikuga ka sokkide välkudes väike poolakas välja tormas . Käes hoidis ta pungil sakvojaazhi . Mehed avasid oma võtmega värava ja sööstsid aeda . Bussiuksest vaatas ehmunud näoga Silvano . Tema aparaadid polnud küll midagi kahtlast registreerinud . 
Kardinal Lato oli suure puuristi maha tõmmanud . Ilmselt oli ta tundnud deemoni lähedalolu ja kiiresti keldrisse suundunud , kuid rünnak oli teda tabanud enne , kui ta jõudis abi kutsuda . Sedapuhku vibratsiooni aga enam ei olnud ja Ernesto ei teadnudki , mida sellest arvata . Nüüd lamas kardinal risti all , lamas okseloigus ja tõmbles ägisedes . Enne , kui Ernesto telefoninumbrit valima hakkas , põlvitas ta oma isanda kõrvale ja luges palvet . Millegipärast usaldas ta palvet rohkem , kui traatidega ühendatud musti karpe . 
Aga helistada ei olnudki vaja . Enne , kui Ernesto palvega lõpule jõudis , kolksatas keldriuks ja nende päevane külaline tormas sisse . Temaga oli ka too Vatikanis nii põlatud ja ühtaegu nii kasulik Sitsiilia rahatuus . 
Eksortsistid ei tee imet . Nad kasutavad vaid neidsamu vahendeid , mida ka jõud , kellega nad võitlevad . Keegi ei tea , kes oli esimene eksortsist . Nad on alati olemas olnud ; olnud siis , kui tärkav ristiusk üritas omi püha tekste kokku seades kujutada Põrgut ja Saatanat iidsete Egiptuse ja Babüloonia salateaduste motiividel ; olnud siis , kui kirik leidis süsteemsetest skeemidest vaid usukarmuse konstrueerimiseks tarvilikud kujundid . Ka katoliiklik kirik on aegade jooksul suutnud kasvatada asjalikke eksortsistide , tõeliseid manajaid . Need on olnud aga harvad erandid . Mida rohkem on inimene klammerdunud inimeste endi poolt väljamõeldud teoloogilistesse dogmadesse , seda rohkem on ta ka hüljanud teistpoolsuse asjade tegelikku olemust . Kirik ei näe deemoneid väljaspool ristiusku , ei tunnista kurjade vaimude potentsi lahus kontseptsioonist langenud inglitest . Kirik tahab Saatanat ja loeb temaks skisofreenia . Kirik tahab Luciferi ja usub temaks vaimuvabaduse . Kirik usub usku , aga mitte loodusseadusi . Eksortsistid ei usu midagi , neil pole selleks õigust . 
Eksortsistid on nii vanad , et neil polegi enda jaoks õiget nime . Iga muistne rahvas evis oma sõna meestele , kes teistpoolsuse vaimudega või ka füüsiliste segundeluvormidega toime tulid . Arhiivis on küll säilinud mõned viited esialgsetele nimetustele , kuid kreekakeelsest exorkizein'ist tuletaud eksortsist on sajandite vältel suupäraseks ja mugavaks kujunenud . Ex tähendab 'välja' , horkizein 'loitsuga köitma' ja tuleb sõnast horkos — 'loits' . 
Esimesed eksortsistid ei omanud tehnikat . Neil olid ainult teadmised ja võimed . Aga aegupidi maailm areneb . Inimene õpib kasutama elektrit — looduslikku loitsu , mis mõjub ühel määral kõigile . Ja loodus ei tee oma loomingu vahel vahet . 
Üks reegel , üks oskus või võte on aga eksortsistidele alati omane olnud . 'Väljaloitsija' peab pakkuma oma hinge või ihu töödeldavale energiale . Ja edasine sõltub juba õnnest , oskusest ja ... vahest ka tehnikast . Eksortsist ei tee imet , ta on harilik inimene . Ja inimesena on talle omane enesealalhoiuinstinkt . Kuid kui inimene kasutab seda niikaua kui võimalik , siis eksortsist niikaua kui vajalik . 
" Ta on siin , " konstateeris Grpowski kiretult , kui Ernesto nahkrihmadega oma isandat kukkunud risti külge üritas köita . " Ära tee seda , " ütles poolakas talle . " Seda pole vaja , pole kunagi vaja olnudki . Ristil pole mingit tähtsust . " 
" See on kardinali käsk , " vaidles munk vastu . " Ja see on meid seni aidanud . Palved , vesi ja rist — täpselt nagu esimesed eksortsistid Palestiinas . Midagi pole muutunud . " 
" Tal on õigus , " sekkus don Pucco . " Rihmad ja rist ei sega ju meid ka , aga äkki tunneb kardinal ennast sellest paremini . " 
Pan Grpowski ei hakanud vaidlema ega ütlema , et kahtles , kas kardinali keha ja meeled enam üldse midagi tunnevad . Vastuse asemel avas ta oma sakvojaazhi ja tõstis sellest portatiivse raadiosaatja , kõrvaklapid , inimnahast mütsi ja teemantnoa . Ernesto sidus kardinali randmed tugevalt risti külge . 
" Proovid Sakamura menetlust ? " uuris don . 
" See peaks töötama . Flemming pole veel täielikult kohanenud . " 
" Aga teisel katsel tuli ju Sakamura ... " 
" Mul pole teist valikut . Ma tahan , et Bronislaw ellu jääks . Kas teil majas trellpuuri on ? " Viimane küsimus oli esitatud Ernestole . Munk oli jahmunult piidelnud eksortsisti inimnahast kolmnurkset mütsi , mille kortsunud kollakalt pinnalt veel mõned hallid juuksekarvad turritasid . 
" Mis ? Jah , vist on küll . Kas toon ? " 
" Jah , tooge . Ja ka kõige pikem ja teravam puur . Ühtlasi paluks teil kiirustada . " 
Munk oli puuriga tagasi kolme minuti pärast . Selleks ajaks oli Grpowski endale mütsi ja kõrvaklapid pähe pannud , raadiosaatja tööle lülitanud ja lähenes teemantnoaga üha vähem elumärke näitavale kardinalile . Pucco rebis Ernestolt trelli , katsus puuri teravust , ühendas selle siis vooluvõrku ja pöördus poolaka poole . 
" Palju meil aega on ? " 
" Mitte üle poole tunni . Tööta raadioga ! Ernesto ! Nüüd kuula mind ja tee kõik , nagu ütlen . " 
Don kükitas raadiosaatja taha ja hakkas sagedusnuppe kruttima . Ernesto üritas veel mõnda palvet meelde tuletada , kuid sellises olukorras polnud ta harjunud palvetama . Ta teadis , et kardinal usaldas väiksekasvulist poolakat , usaldas võibolla rohkemgi , kui kanoonilisi eksortsisme , mida nad olid viimase kahe kuu jooksul toimetanud . Need kuud olid Ernesto pannud võimatusse olukorda . Ta pidi kuuletuma oma isandale , ta pidi jääma ustavaks mungaks . Kuid ta ei teadnud , kuidas suhtuda tõsiasja , et kardinal oli sundinud teda eksortsisme läbi viima . Ainult kiriku poolt pühendatud ja seatud preester võis sellise tähtsa ja tundliku asjaga tegeleda . Kuid jesuiitlik kasvatus oli Ernestol aidanud selle dilemma tema isanda kasuks lahendada . Ja süümepiinadeks polnud aega . Aga nüüd pidi ta assisteerima seda poolakat mingite võigaste paganlike riituste toimepanemisel ... Kuid just seda posijat oli kardinal usaldanud kogu oma usu juures rohkem kui Vatikani ametlikku menetlust . Ernesto vaatas oma mentorit , kes enam väljaheidete ja okse loikudes isegi ei tõmmelnud . Kas nad ei peaks mitte kiirabi kutsuma ? Ma tahan , et Bronislaw ellu jääks ... 
" Mida ma pean tegema ? " Munga hääl kõlas kindlalt ja võimaluste piirides isegi vapralt . 
Eksortsist pöördus ja vaatas Ernestole väga tõsiselt silma . 
" Te peate nüüd meid usaldama . Kõik , mida me teeme , on kardinal Bronislaw Lato elu ja vaimu huvides . Kui ... kui me ei jõua , kui midagi ei õnnestu , peame me selle keha tapma , " ta osutas lamavale kardinalile . " Aga ainult keha . See ei ole mõrv , Ernesto . See on hädaabi õnnetuse eest . Väga suure õnnetuse eest . Kas te usaldate mind ? " 
" Jah , olgu Jumal mulle tunnistajaks ! " 
" Tegelikult pole meile tunnistajaid vaja . Ja auväärse doni sidemed Vatikanis ja Rooma politseis vast kõrvaldavad ka võimaluse , et meie ise peaksime tunnistusi andma . " 
Don Pucco irvitas . " Punased Brigaadid on millegipärast ilmutanud haiglast ja ebatervet huvi paavsti valimiste nurjamise vastu . Teie , Ernesto , helistasite täna eradetektiivifirmasse " Basilisk " ja palusite kardinalile kaitsemeeskonda . Kahjuks jäi abi hiljaks , monsenjöör Lato rööviti ... Ärge muretsege , see on lihtsalt legend politseile . " 
Grpowski põlvitas lamava kardinali kõrvale . Aeglaselt avas ta mehe suu ja surus sellesse ettevaatlikult teemantnoa . Siis sulges eksortsist silmad ja jäi mõneks minutiks täiesti liikumatusse asendisse . Ruumis oli täielik vaikus , kui raadiosaatja tasane undamine välja arvata . Sekundid möödusid raskelt . 
Grpowski hakkas kergelt värisema . Ernesto kuulis , et poolaka kõrvaklappidest kostus tugevamat kahinat ja krabinaid . Don Pucco keeras pühendunult sagedusnuppu . 
Keel , milles poolakas rääkima hakkas , oli Ernestole tundmatu . Ja häälgi , milles sõnad kuuldavale toodi , polnud päris tavalise inimese oma . See tuli kurgu põhjast , oli ilma igasuguse intonatsioonita . Ta ei mõistnud seda keelt , kuid kui oleks mõistnud , siis oleks iga täht , iga sõna , iga väljend omandanud imperatiivse tähenduse . See oli käskija pöördumine . Ja Ernesto oleks käsule allunud . 
Lato keha vappus . Siis hakkas ruumis jälle tunduma kerget vibratsiooni . Kardinali suhu torgatud nuga liikus samuti ja huulte vahelt hakkas verd immitsema . Nii võigas , kui see polnud , andis see Ernestole märgi , et tema isand on elus . 
Grpowski vaikis . Ja korraga avasid nii eksortsist , kui tema hoolealune silmad . Aga need olid külmad , peaaegu elutud silmad , mis jõllitasid tuimalt hämarat tühjust ega otsinud sidet doni ega Ernesto omadega . Kaks silmapaari , kaks vennastunud ebainimlikku silmapaari . Palve tõusis iseenesest Ernesto huulile , aga jäi kuhugi kinni . 
Vibratsioon tugevnes ja Grpowski hakkas värisema . Täpselt nii , nagu oli teinud viimased kaks kuud kardinal . Ta suust pritsis verist vahtu , käed rebisid peast kõrvaklapid . Haiglased kollakad silmad kitsenesid , pupillid muutusid peaaegu nähtamatuks ... 
... ja märatsev nähtamatu jõud tõstis poolaka õhku , paiskas ta vastu keldriseina . Sinna jäigi ta liikumatult lebama , vaid huuled proovisid vormida sõnu , mille väljaütlemiseks ei jätkunud õhku . 
Mõlemad mehed unustasid kardinali ja sööstsid Grpowski juurde . 
" Mis toimub ? " kahises Ernesto , kui don asetas käe sõbra laubale ja kummardus mureliku näoga tema kohale . 
" Mieczislaw ? " Pucco hääl oli tasane kuid tungiv . 
" Puur ! " sõnad ... ei , tähed , mis vahuste huulte vahelt olid pomisetud . Ja eksortsist ei avanud oma silmi . Ernesto ei soovinudki neid näha . 
" Mida ? " 
" Ta ... ta ... tal pole jõudu , ta ei kuule ... puur ! " 
" Ei , kurat võtaks , ei ! " 
Mis toimus ? Ernesto vaatas selja taha oma lamava isanda poole ja ta ei uskunud oma silmi . Kardinal Lato norskas . Ta magas . Aga eksortsist Grpowski sosistas suletud silmadega : 
" Puur ! Giovanni , sa pead ! Ta kutsus ... kutsus mind . " 
Väga aeglaselt ajas don ennast püsti . " See on minu territoorium . Ja ma olen eksortsist . " Ta heitis endalt pintsaku ja rebis eest särgi lahti . Ernesto nägi , et doni rinnal rippus kuldketi otsas rist . 
" Sul on lapsed , " don kükitas poolaka kõrvale tagasi . " Ja ma ei saa seda teha . Sa tead , sa saad aru . Nii on õige , nii peab olema . Kohtumiseni , Mieczisalw ! " 
" See on minu missioon , " sõnad segunesid huultel verise vahuga . 
" Sa täitsid selle . Edasine on minu töö . " 
Eksortsist ei vastanud , ta oigas . Nii oigab inimene , kellel on väga valus . Doni raske käsi haaras Ernesto õlast ning väänas ta pea kukla taha . Korraga olid sitsiillase vuntsised küüslaugu järele haisvad lõuad tema ninale väga lähedal . 
" Nii , munk ! Sul on aega palvetada , kui soovid . Seitsme ja poole minuti pärast paned sa trelli minu südame kohale . Ja puurid selle läbi . Puurid nii sügavele , kui annab , ja nii , et veri purskab . Kui sa seda ei tee , näritakse kümne minuti pärast sinu kõri läbi ja sinu mahlane toskaana veri voolab kõigi aegade vastikuma ja jõhkrama vampiiri kurku . Juhuslikult on imejaks siis minu keha ning needsamad hambad . Ainult siis on nad palju teravamad . Ja kui meid siin poleks olnud , oleks sinu isand kardinal juba praegu su kaelaveenide kallal . " 
Kõike edaspidist mäletas Ernesto oma elupäevade lõpuni otsekui läbi udu . Ta oli olnud teadlik kõigest , mis toimus , kõigest , mida ta tegi , kuigi ta ei suutnud kunagi uskuda , et see oli tema — Ernesto Varese , kelle silme all võimas don Giovanni Tanotti del Pucco transsi langes ja jälle tundmatus keeles kõne pidas , jälle värisema ning vappuma hakkas . Enne , kui ta trellpuuri doni südame kohale surus ja lülitile vajutas , kuulis ta mõrvatava viimaseid sõnu : 
" Siin on su kindel linn ja varjupaik , sa sitane koer ! " 
" Aga öeldud on , et Tema pärast on kõik asjad taevas ja maa peal loodud , nii nähtavad kui nähtamatud . Kõik võimud või riigid või valdused — kõik on loodud Kristuse läbi ja Kristuse pärast . Ta on kõigi asjade ees ja taga ja tema sees saab kõik üheks ! " 
" Ma ei taha teiega vaielda , Ernesto , kuid minu mäletamist mööda pole piiblis sõnagi , kus ja millal inglid on loodud . Ja teie usu järgi on ju deemonid Saatana inglid . " 
" Ikkagi keeldun ma seda kõike teie moodi mõistmast . Need peavad olema Saatana trikid , ta on teid ära nõidunud ja uskuma pannud asju , mida pühakirjas pole . " 
" Me ei usu tegelikult midagi . Me teeme oma tööd . " 
See oli seesama restoran , kus neli nädalat tagasi oli Grpowski oma sõbra doniga einestanud . Don Pucco jäänused olid nüüd maha maetud . Maetud avamata kirstus . Nagu enamiku eksortsistide säilmed . Kardinal Lato oli Püha Franciscuse haiglas ja paranes . Paranes jõudsalt . Ilm Roomas oli aga muutunud , soojus ja päike olid maad teinud pehmetele tuultele . Lõunast hakkas vihma tibutama . Nad olid tellinud suure kausitäie spaghetti carbonarat ja pudeli Sitsiilia montallioone veini . Ja selle veini lõhna Grpowski tundis . Sest Montaglia oli don Pucco sünniküla . Valge vein lõhnas kohuse- ja autunde järele . Grpowski ei joonud alkoholi . Tavaliselt . Täna mälestas ta aga oma hukkunud sõpra . 
" Ärge saage minust valesti aru , " jätkas Ernesto pisut vabandaval toonil . " Aga mul pole õigust Piibliga seotud asju sellest lahus tõlgendada . Ja ainus viis jääda ausaks usu ja oma kogemuste vastu , on näha kõike Saatana trikkidena . " 
" Kas mitte seda pole kirik juba kaks tuhat aastat tõe väänamiseks teinud ? " 
" Kogu oma lugupidamise juures ... " 
" Ma kaotasin sõbra , Ernesto . Saage sellest aru . Ma ei süüdista teid . Te pidite Giovanni keha tapma , muud võimalust ei olnud . Ja ma usun , et teie silmad tunnistasid üsna veenvalt , et te ei tapnud enam inimest . " 
Ernesto ei tahtnud meenutada . Aga ta teadis , et ta ei pääse selle pildi eest kunagi . 
" Te võite seda pidada Saatanaks või kelleks tahes . Pole teie süü , et kirik ei tunnista Kurja väljaspool kanoonikat , " rääkis poolakas edasi , niisutades aeg-ajalt huuli hõrgu veiniga . " Vampiir ei ole langenud ingel , kuid pole minu asi teile seda selgeks teha . " 
" Kuid me tegelikult ei näinud ju ühtegi vampiiri ? Ma olin tunnistajaks ainult asjadele , milliseid on alati kirjeldatud kui kurja vaimu poolt keha haaramist . " 
" Kui mäletate , siis kardinal ei suutnud kuidagi mõista , miks teda kui jumalale nii lähedal olevat inimest üritas haarata deemon ? Sellest ju teie ediktid ja bullad ei räägi ? Õigemini ei pea nad seda üldse võimalikuks . " 
" Saatanat ... " 
" ... ei ole olemas . Ja aitab sellest ! Kui soovite , annan ma teile kogu tõe . Kui mitte , siis sööge oma makarone ja mälestage vapraimat ja üllaimat inimest , keda kunagi olete näinud . " 
" Need ei ole makaronid , spaghettil ja macaronil on suur vahe ... " 
Grpowski sulges hetkeks . silmad ja pobises midagi poola keeles . Siis tõstis ta oma pokaali ja jõi selle tilgatumaks . " Te tõite Suure Jahi lõpetamise hulga lähemale , Ernesto . Te tapsite kõige vanema vampiiri . Kas te tahate teada tõde , või jätkate oma soigu saatanast ? " 
" Kardinal on teile väga tänulik , " pomises munk . " Ma kuulan teid . " 
" Ja õigesti teete , " Grpowski hingas sügavalt sisse . " Vampiirid , " ütles ta siis , " on olemas . Ja väga olemas , kogu aeg olnud ja on kaheldud , kas neist üldse kunagi jagu saab . Kõik legendid ja kirjanduslikud kajastused neist on aga tõelisuse moonutatud peegeldus . Imimmõistus kaldub tihti segast ja seletamatut seletama teise seletamatusega . Küüslauk , puuvai , kirstvoodid , pelgus päevavalguse ees , olematu peegelpilt ja muu sarnane on lihtsalt mütoloogia . Vampiirid on nagu omamoodi nomaadid . Neil pole ühte ja ainsat keha , nende jõud ja olemus peitub ülivõimsas energeetilises mutatsioonis , kui nii võiks öelda ... " 
" Ma ei saa vist päris hästi aru . " 
" Kannatust , Ernesto , kannatust . Ka eksortsistid ei saanud algul aru . Meil võttis sajandeid , et vampiiride tõelist olemust tundma õppida . Vampiir on rändloom , energeetiline olend , kes võib seestuda meeldima hakanud kehasse . Vallutatud keha hing — ütleme nii , et oleks arusaadav — tapetakse . Ja see on üks koledamaid surmi , mida inimese meeled peavad taluma . Don Pucco valis endale sellise surma ... Ta teadis , millele läheb , teadis oma kannatuste ulatust ja hingepiinu , milliseid peab tundma . " 
" Ta ütles teile " Kohtumiseni " ? " küsis Ernesto arusaamatuses õlgu vabistades . 
" Vapra mehe hüvastijätt . Me ei kohtu kunagi . Don Puccot ei ole enam , temast ei jäänud mitte midagi järele . Ei vaimu , ei keha . Aga ei jäänud ka vampiirist . Meil õnnestus ta lõpuks lõplikult tappa . " 
" Lõplikult tappa ? " 
" Vampiir pole päriselt surematu . Muinasjutud räägivad , et vampiiri saab tappa ainult puuvaiaga või päikesevalgusega . See on täielik jama ! Vampiiri tapmiseks on kaks moodust . Ja ärge küsige , kes selle niiviisi on paika pannud ! See lihtsalt on nii . Eksortsist , pean silmas õppinud ja võimetega eksortsisti , saab õiget menetlust kasutades tappa vampiiri seestunud kehas . Kahjuks tähendab see füüsilise isiku füüsilist hävitamist . See on harilik ja üsna kindel moodus . Tappa on tark tõesti midagi läbi südame surudes , kuid see ei pea olema puuvai . Trellpuur , püssikuul , pistoda — mis parasjagu käepärast on . Kui vampiiri tapab tavaline inimene , kes ei oska kasutada õiget menetlust ega loitse , siis jõuab tõeline vampiir — pean silmas energeetilist püsivaimu — kehast välja lipsata ja uut vormi otsima hakata . Kuid sellest hetkest , kui vampiir on inimesse seestunud , on eksortsistil mõned minutid aega — ta pole uues ihus veel täielikult kohanenud . Teda on võimalik veel eksortsisti meeltesse kutsuda , tõmmata õigupoolest , seal vangistada ja tappa . Sellekski on pikk ja keeruline protseduur . Ei salga — see on väga raske . Väga ... Seda nimetatakse Sakamura menetluseks . " 
Ernesto tegi liigutuse , nagu tahaks risti ette lüüa , kuid loobus mõttest , hingas sügavalt sisse ja sositas : 
" Kui ma poleks seda kõike läbi elanud , peaksin teid hullumeelseks . " 
" Kellegi vaimuhaigeks pidamine on kasutu tegevus . Palju paremaid tulemusi annavad meedikute diagnoosid . Kuid see selleks . Niisiis on vampiiri tapmiseks kaks moodust . Seesmine ja välimine , ütleme nii . Me leidsime kardinal Lato olukorras , mil vampiir oli just tema keha haaranud . Tegelik Bronislaw oli veel tehniliselt elus . Mul õnnestus Flemmingi energeetiline püsivaim kardinalist välja tõmmata . Selleks tuli kasutada Faurby retriiverloitsu ja mõningaid trikke lühilainel . Flemming seestus minusse ja mul tuli ta Sakamura menetlusega tappa . See on õnnestunud vaid 1735. aastal Jaapani eksortsistil Yoshinobu Sakamural . Ja ainult üks kord . Teisel korral see ei õnnestunud ja Sakamura tuli tappa . Flemming — meie vampiir — on aga väga vana , kaval ja tugev . Ka mina pidin mängu panema kõik oma võimed ja tugevuse . Mida tugevamalt rünnata , seda rohkem vastane kannatab . Siin tuleb mängu üks paradoks . Ma purustasin Flemmingi tajud nii võimsalt , et ta minu sees otsekui minestusse langes . Pange tähele — vampiiri püsivaimu ei saa surmata väljaspool keha , see on väga oluline . Ainult eksortsist saab vampiiri tappa oma kehas , kuid selleks peab vampiir reageerima . Flemming oli aga liiga nõrk . Toibumiseks läinuks talle vaid veerand tundi , ei rohkem . Siis aga poleks mind enam olemas olnud . Te oleksite pidanud tapma vampiir Grpowski ... 
" Seepärast te tahtsitegi puuri ? " 
" Äpardunud eksortsist vastutab surmaga . Ma ei saanud Sakamura menetlusega hakkama . Mind tuli tappa , enne kui Flemmingi püsivaim minus elule ärkab . " 
" Ja don Pucco ... " 
" Don tõmbas vampiiri minust välja — seda saab tehniliselt teha ilma temaga kontakteerumata . Sakamura menetlust polnud enam võimalik kasutada . Sisuliselt päästis don minu elu , kuigi ükski koodeks teda selleks ei kohustanud . Ja mul pole talle enam võimalik tasuda ... " 
Ernesto näitas laua juurde tulnud kelnerile , et veini nad enam ei vaja . Vastu päikesevarju hakkas õrnalt vihma sabistama . 
" Miks ? " küsis Ernesto . " Miks see kõik juhtus ? Kust see ... eeh ... vampiir tuli ? " 
Grpowski tundis , et montallioone on talle kergelt pähe hakanud . Kummati talle meeldis see uimane ja rammestav tunne . Ta mälestas sõpra , kuigi polnud kindel , kuidas seda õieti tehakse . 
" Ma ei tea , kust nad on tulnud . Keegi ei tea . Vampiiri energeetiline püsivaim vajab inimese keha , vajab verd . Tegemist on üsnagi võimatu bioenergeetilise mutatsiooniga . Keha , kuhu on seestutud , on mõnes mõttes surnud . Ellujäämiseks on tarvis regulaarselt uut verd . Ja nad hangivadki seda , võrdlemisi traditsionaalsel moel , muide . Kaelaveen , hambad sisse ... Kõige kummalisem on see , et vampiir tahab olla inimene , tema püsivaimul on inimlikud vajadused . Eksisteerimine energeetilisel kujul on vampiiride jaoks nagu poolelu , midagi unetaolist . Mõned eksortsistid on arvanud , et nad on inimrassi moodustamisel ülejäänud või kõrvaleheidetud hinged . Võite siit oma religioosseid teooriaid edasi arendada , kui soovite . Need värdjad on kogu aeg olemas olnud . Kuid tänu Liiga tegevusele on neid pidevalt vähemaks jäänud . Pisut üle neljasaja aasta tagasi algas Suur Jaht . Me kuulutasime vampiiridele sõja . " 
" Miks just siis ? Oli see seoses protestantlusega ? " Ernesto oli eksortsisti jutust haaratud ja katsus kaasa mõelda . Katoliiklase ajaarvamine seadis aga omad piirid . Grpowski lõi tüdinult käega . 
" Minge oma protestantlusega ! Umbes sel ajal hakkasid eurooplased maailma avastama . Teie tekstid peaksid pajatama , kuidas kirik ohjeldamatult uute maailmade religioone ja teadmisi hävitas . Meie omad aga kõnelevad kontaktidest . Eksortsiste oli ka Aafrikas , Ameerikas , Polüneesias ... Liiga agendid sokutasid end avastuslaevade pardale ja purjetasid oma missioonile . Leitud teadmistega õnnestus meil vampiiride elust ja olemusest mõndagi tuvastada . Vampiire oli kõikjal üle maailma . " 
" Te räägite pidevalt meie-vormis . Nagu oleksite ise neist sündmustest osa võtnud ... " 
" Ka meie oleme kogu aeg olemas olnud . Nelisada aastat on lühike aeg , Ernesto . " 
" Suur Jaht ? Mis sellest sai ? " 
" Sellest tuli sõda — merel , maal ja taevas . Sajandeid vältav sõda . Ei mingit armu ! Me hakkasime vampiire hävitama . Selle sajandi alguseks loeti Euroopas umbes paarkümmend isendit . Ma ütlesin , et vampiiridele on omased inimlikud vajadused ? Eurooplastest vampiirid ei soovinud kodumandrilt eriti lahkuda . Iga püsivaimu unistuseks on leida oma karakterile vastav keha ja selles võimalikult kaua elada . Senikaua , kuni keha kasutamiskõlbmatuks muutub . " 
" Sureb ? " 
" Jah . Ei verevahetus ega bioenergeetika ei suuda takistada kudede vananemist . Iga aastaga me tõmbasime ringi koomale . Teated tühjaksimetud laipadest , saladuslikud kadumised , seestumistunnused ... Me jälitasime neid . Ja nüüd on neid üsna vähe alles . Üks kõige kardetavamaid ja vanemaid tegelasi selles seltskonnas oli ka meie hiljutine tuttav . Me kutsusime teda viimase teadoleva keha järgi Flemmingiks . Umbes kolmkümmned viis aastat oli Flemming kadunud . Ja nüüd ta ilmus . Ikka ja jälle Roomasse ! Oeh , kuidas ta seda linna armastab ! Kunagi ta oli siin senaator , jalutas Foorumis , pidas orgiaid , mürgitas ja tappis sõpru . Ta peab end roomlaseks , kas teate . Teab ja tunneb seda linna . Ja viimased kümme aastat on ta Itaalias üritanud . Liiga oli valvel . Ja ta tunneb ka oma jälitajate võtteid . Flemming kavaldas meid üle ! " 
" Saatan ongi valelik . Tal on tuhat nägu ja musttuhat alatut trikki ... " 
" Ta teadis , " katkestas Grpowski kiiresti Ernesto mõttelõnga , " et varem või hiljem me peilime ta välja . Ta põgenes ! Ja tungides kardinali jättis ta mulje , nagu üritaks pidevalt majja murda . Tegelikult oli ta ammu majas sees ! Te ootasite vibratsiooni ja selle puudumisel ei osanud midagi karta . Kui ta plaan oleks läbi läinud , oleks Lato ühel hommikul rahulikult ärganud vampiirina . Õigemini mitte Lato , vaid Flemming oleks ärganud . Ja keegi poleks aru saanud ... " 
Ernesto silmadesse ilmus võitlusaldis ja tige tuluke . " Kuidas poleks aru saanud ? ! Kardinal ja vampiir ... See on võimatu ! " 
" Nad ei vaja verd pidevalt . Kord pärast seestumist ja siis poole aasta tagant . Pealegi arvan ma , et ka ülejäänud Euroopas keha otsivad vampiirid oleks Vatikani kutsutud . Kuuria oskab oma saladusi hoida , teate seda minust paremini . Nad oleks hakkama saanud , uskuge mind . " 
Aga nüüd lõi Ernesto tõepoolest risti ette . " Ma ei usu teid , " teatas ta siis kindlal häälel . 
" Teie otsustada . Mul pole tõendeid , ma ei sunni teid midagi uskuma . " 
Vihm tihenes . Grpowski kutsus kelneri ja maksis arve . Nad tõsusid . 
" Me vist ei kohtu enam , " küsis Ernesto kraehõlmu koomale tõmmates . 
" Ma loodan , et mitte , " kostis Grpowski sõbralikult . 
" Mida te edasi teete ? " 
" Mina ? Lähen hotelli , võtan ühe kuuma vanni . Hommikul on len ... " Eksortsist vakatas ja vaatas ehmunult kella . " Kuulge ! Kell on kaheksa läbi ! Poed on juba kinni , eks ole ? " 
" Suuremad küll . Mida teil vaja oli ? " 
" Kohe , ma kohe ... " Grpowski sobras taskutes , kuni leidis väikse kägardunud sedeli . " Mitte ei jää see nimi meelde ... " ta otsis rinnataskust prillid ja luges : " Tom ja Jerry , üks on kass ja teine hiir . Peab olema igas mänguasjapoes . " 
Ernesto kehitas õlgu . " Kass ja hiir ? Mänguasjad ? " 
" Vist küll . Need oleks mu tütretütrele Beasjale . Ta on kümneaastane , teate , ja ise kirjutas oma soovi mulle üles . Väga terane tüdruk . Loeb palju ... Ma toon talle ikka välismaalt midagi kaasa . Poola kaubandus on teie omaga võrreldes väga nigel . " 
" Ma vist tõesti ei oska aidata , " kahetses munk . " Ei tea mänguasjadest kuigi palju . Väga kahju . Ja poed on niikuinii kinni . Ehk õnnestub teil lennujaamast midagi leida ? " 
" Jah ? Võibolla tõesti . " Poolakas toppis sedeli tagasi taskusse ja sirutas Ernestole käe . 
" Hüvasti siis . Tervitage kardinali . Öelge talle , et on parem , kui ta juhtunu võimalikult kiiresti unustab . " 
Nad mõlemad teadid , et seda lugu ei unusta kardinal kunagi . 
" Jumalaga , " vastas Ernesto . " Tervitage tütretütart ! " 
" Ilmtingimata . " Mehed surusid kätt . Grpowski pöördus juba minekule , kui Ernesto talt äkitselt küünarnukist kinni haaras . 
" Kuulge , " päris ta mõnevõrra ebalevalt . " Aga mida tähendasid need don Pucco viimased sõnad kindlast linnast ? " 
" Ahjaa ... " Grpowski pöördus ümber . " Mõtlesin , et mõistate isegi ... Ma ju ütlesin , et me jahime neid halastamatult . Ja te ise — ma mõtlen kirik — ju kehtestas selle , mille järele Flemming nüüd ilmus . " 
" Ma ei mõista . " 
" Asüül . Varjupaigaõigus . Üks kindel linn ja varjupaik , mäletate ? Kants , kuhu vaenlane iial ei pääse . Vankumatud müürid , mille vahel end ohutuses tunda . " 
Mehed seisid tugevas kesksuvises Rooma sajus , eemalt kostus saju eest pakku minevate turistide lõbusaid hõikeid . Ernesto nägu vajus hirmust pikaks , kui eksortsisti sõnade mõte ta teadvusesse jõudis . 
" Justnimelt , " muigas Grpowski süngelt . " Vampiiride püsivaimud tunnevad , kuulevad ja teavad nii mõndagi . Lato on järgmine paavst . Ja ühele Roomat armastavale vampiirile pole paremat varjupaika , kui paavsti keha . Rooma paavst on kõige paremini kaitstud inimene maailmas . Mitu korda rohkem kui Ameerika president näiteks . Ja muresid on hulka vähem . Ta oleks Lato teadvusest ammutanud vajaliku informatsiooni , et järgmised viiskümmend aastat rahulikult paavsti kohuseid täita . Ringreisid , mugav elu ... Kuurias oleks olnud veel mõned vampiirid ... Mõnikümmend liitrit verd aastas . Keegi poleks aru saanud . Kellelegi poleks pähegi tulnud , et paavst võib olla Flemming . Ja isegi kui oleks , ei pääseks Liiga iialgi Rooma paavsti kallale . Mitte iialgi . Üks pisiasi jäi Flemmingil kahe silma vahele . Lato tundis mind . Ja kutsus mind appi . " 
" Aga paavst ... paavst on püha ... " 
" Mitte vampiiride jaoks . Religiooniga pole neil vähimatki pistmist . Trellpuur on krutsifiksist palju kindlam vahend — aga seda teate juba omast käest . Niisiis , jumalaga ? " 
