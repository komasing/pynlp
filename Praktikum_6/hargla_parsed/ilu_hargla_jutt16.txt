Rabaröövel 
Indrek Hargla 



Seisan tund aega bussipeatuses , hääletan harvu möödasõitjaid aga keegi ei võta peale . Roostetunud sedel tulbal teatab , et aastat kümmekond tagasi oleks ma juba kolme bussi peale saanud . Istun seljakotil , suitsetan . Buss on punane " Ikarus " , ajab bensiinivingu sisse ja läheb tee peal kaks korda katki kuid viib kohale . Magama jään alles kuskil Risti kandis . Tallinnas ärkan . Sajab vihma , suus on kuidagi paks , tuleb meelde , et pole söönud juba üle ööpäeva . Seisan bussijaama ees ja mõtlen , kas võtta takso , minna trammiga või süüa üks kotletiga kukkel . Möödasõitev tumedate klaasidega " Audi " pritsib mu veelombist veel märjemaks . Tramm jääb peale . Hakkan Tartu maantee poole astuma aga jään peaaegu rohelise kaubiku alla . Juht tõstab põlastavalt akna tagant keskmise sõrme . Vanasti oleks näpuga oimukohale koputatud . Enne " Keskturu " peatust annab keegi mulle oma pileti , vaatan andjale mõistmatuses otsa . Siis taipan — pean rohelise lipiku mulgustama ja tagasi saatma . Mul endalgi pole ju piletit . Annan lipiku kohmetunult tagasi , haaran poriselt põrandalt seljakoti ja trügin turult tulnud mammide hordi vahelt trammist välja . Ikka sajab veel vihma . Hakkan Gonsiori tänava poole astuma . Ma elan seal . * 
Mulle oli meeldinud Ervini maja . Talu nimi on Raunoja , kant ümberringi Piiriniidu . Kaansoosse on siit viisteist kilomeetrit . Üha kitsamaks kiskuv kruusatee lõppeb õuel . Lähemad naabertalud jäävad kilomeetri kaugusele . Maja seisab väiksel künkal , läänekaarde avaneb Kuresoo ; itta — kuhugi tiheda metsaviiru taha jääb Lemmjõgi . Maja on tõesti vana . Hallikaks tõmbunud palgid , kunagi kollaseks värvitud eeskamber , aknaraamidki mõned suved tagasi valgeks võõbatud . Maja on täpselt selline , nagu ette kujutasin . Tervitamine läks meil ruttu , kui ta imestunud oligi , ei näidanud seda välja . Kutsus sisse ja alles toas ütlesin , mille pärast tulnud olin . 
" Intervjuud ? " pahvis Ervin Aaviko siis mõtlikult sigaretti . " Kellel seda huvi oleks lugeda ? Pole ma ju mõni porminent ega president . " Ometi sillerdas ta kortsunud näos kerge meelitusesarnane rahulolu . 
" Kui ma juba siin olen — küllap on ka lugejaid . Lihtne maainimene on praegu...üldsusele väga huvitav . " Oleksin peaaegu öelnud , et müüv kaup . 
" Just , just . Nagu väljasuremisele mõeldud liik vä ? Et keda varsti üldse enam ole . " 
Ma ei tahtnud talle öelda , et ilmselt on tal õigus . Kuigi sõna väljasuretamisele määratud , oleks vast õigem olnud . Aga lugejat tuleb rabada . Kui kümne numbri esikaanel on järjest pildid edukatest ja rikastest ning jutud nende armuelust või edenemisest villaehitusel , siis kontrastiks mõjuks ju üks " Priimaga " vanamees soode ja rabade vahelt väga hästi . Muhelev nägu laugaste taustal kaanepildiks ja puha . Nii olid nad toimetuses arvanud . " Me ei kirjuta hädistest proledest ega ühelehma dinosaurustest , " oli Gita mulle öelnud . " Nad pole in. Otsi mõni ekstravagandist üksik hunt . Parem , kui tal nüüd sitasti läheks aga ta uute olude üle eriti ei viriseks , valimised on tulemas , mõistetakse valesti , tead isegi ... " 
Teadsin küll . 
Ervin Aaviko sobis meile . Sõjaveteran , luuletaja , üksik hunt , maa sool , fantaseerija . Ta sobis kuradima hästi . 
Nüüd tonksas vanamees minu seljakotti , suskas suitsukoni pliitaukse vahelt sisse ja küsis : " Kaugele te's autoga jõudsite ? Kibaru teest vist mitte kaugemale ? " 
" Ma tulin bussiga . Ja mingid kümme kilomeetrit vist jala . Tahtsin puhata . " 
Ja ma olin puhanud . Paremini kui Küprosel . 
Mõne aja pärast jutustab Ervin mulle diktofoni oma elu lugu . * 
Gonsiori tänava maja trepikojas lõhnab kassikuse järgi ja välisukse kõrvale oli mingi uus soomekeelne sirgeldis tekkinud . Postkastis on neli kirja ja kaks arvet . Ronin teisele korrusele , pusin kolme luku kallal üle viie minuti . Ma pole kunagi lukkudega hästi läbi saanud . Korteris on vihmasest ilmast hoolimata lämbelt palav ja umbne , avan kõik aknad ja lasen tuppa tänavamärga ning väljaheitegaaside vingu . Võtan seljast kõik märjad ning porised riided ning lartsatan nad kööki pesumasina ette . Tuleb tahtmine kõik kapid läbi tuulata ja kuid pesemata hilbud korraga pessu toppida . Telefon hakkab helisema . Mobiil , kuskil sügaval seljakotis . Lasen tal Beethovenit edasi piiksuda , endal otsustavat ilmet ette manades lähen kappidesse tuhnima . Märjad sokid jätavad vaibale inetuid jälgi , kisun nad jalast , tundes krestomaatilist vajadust pesema minna . Kui vannitoa ukse avan , tuleb meelde , et shampoon ja muud isiklikud hügieenitarbed on asja Beethovenist tühjaks pigistatud ja nüüd abitult piiksuva mobiiliga kõik ühes seljakotis . Ma polnud Raunojal kumbagi kasutanud . Ikkagi tuleb enne kott lahti pakkida ja riided pesumasinasse panna , kui ise vee alla saan . Võibolla olen uhke , et ei lase nõiaringil tekkida . Vean seljakoti kööki , partsatan taburetile ja tunnen meeletut nälga . Bussijaama putka kotletisai tiirleb silme ees . Külmetuskapist leian hallitamismõtteid mõlgutava hernesupi , kuivanud riisipudru ja kolm konservi — sealiha zhelees , turisti eine ja sprotipasteedi . Sügavkülmas on pakk pelmeene , kalapulgad , ja kotitäis Euroopa Liidu maitsevabu herneid . Kartulikorv laua all on tühi . Lükkan kalapulgad hernega mikroahju ja kõmbin elutuppa tagasi . Teleri ees laual valgendab midagi harjumatult . Kirjad . Need , mis olid postkastis olnud . Ma polnud isegi vaadanud , kellelt nad on . Vajun diivanile ja rebin esimese ümbriku puruks . Kiri koos postkaardiga Lilianilt Portugalist . Postkaardil mingi kuurordi vaade . Kogu jutt , mida ta pidas vajalikuks mulle kirjutada polnud kaardile ära mahtunud . Ta kirjutas oma hääbunud tunnetest ja mul on piinlik seda lugeda . Nagu oleks lugenud võõra inimese kirja võõrale inimesele . 
Mobiil piiksub jälle . Ma pole ikka veel pesu pesema hakanud . Tõusen püsti ja lähen seljakotti ründama . Midagi hakkab veel piiksuma . Mikroahi . Kalapulgad on tulikuum pudi ja herned plahvatades võreakna rohelise plögaga kokku määrinud . Löön ahjuukse kinni , lülitan lained välja , hakkan taldrikut otsima . Kui kapiukse avan , tungib tolm ninna ja aevastan . Nii tugevalt , et löön pea vastu lauanurka . Midagi säriseb . Väljalülitamise asemel olin ahju grilli peale keeranud . Tõstan kollakasrohelise kärssava plöga taldrikule ja küünitan käe kaljapudeli poole . Seda ei ole . Ma pole täna kalja ostnud . Ma pole täna kalja ostnud ... Kurat , miks ma täna kalja ei ostnud ! Ja mul on janu . Baarikapis on vast vähemasti toonikut . Ei ole , on vaid dzhinni ja viskit . Vajun diivanile , viskipudel käes . Las kalapulgad jahtuvad , üks naps kulub mulle ära . Ei , enne sööma ei hakka , kui pesu on pesema pandud . Ei , kõigepealt käin ise dushshi all ära . Viski kõrvetab kurku ja plahvatab sisemuses nagu herned mikroahjus . Maomahlad tõstavad mässu ja saadavad mu kukele . Tegelikult saan aru , et mul on kõht lahti ja ei tule meelde , kas see juhtus nüüdsama või kaua aega tagasi . Lähen peldikusse ja silmitsen istudes oma pesemata paljaid jalgu . Raban poti kõrvalt mingi ajakirja ja hakkan lugema . Varsti taipan , et see on mu enda lugu ja ajakiri kolm kuud vana . Kõht ei ole enam lahti . Isu ka ei ole . Viskit ei taha enam . Suitsu tahan . Pakk jakitaskus sai bussipeatuses tühjaks . Kodus rohkem ei ole . Kui kuskil on , siis seljakoti põhjas , seal , kus pesemisvahendid , must pesu ja mobiil , mis jälle piiksub . 
Teine kiri on emalt Hummulist . Tal ei ole telefoni ja ta armastab kirjutada . Loen selle läbi ja ainus , millest aru saan , oli see , et pean vist varsti jälle puhkust võtma ja bussijaama minema . Arveid ma ei loe , neid tuleb maksta mitte lugeda , nii on lihtsam . Ninna tungib grillitud herne ja kalapulga lõhn . Ma ei saa seda ilma pealejoomata süüa . Lasen kraanist vett ja rüüpan ühe sõõmu . Kloori maitset on , vee maitset mitte . Joon viskit peale ja olen hoobilt kempsus tagasi . Sedapuhku loen oma vana artikli läbi . See on ühe endisest pankurist , nüüdsest poliitikust . Loen aeglaselt , kaks korda ja vaatan pilte peale . Nüüd tuleb . Tualettpaberit muidugi pole aga pühin ajakirjaga . Tahan veel lugeda . Leian riiulilt August Sanga . Lehitsen senikaua kuni pilk külmub otsitule . Kuis oleks kui üksteise süles /nüüd laukasse upume/suvel pinnale saadame üles/siis hälliva kupu me . Panen raamatu kinni ja mõtlen , et Hummuli buss läheb homme varahommikul aga tõenäoliselt jään ma täna õhtul haigeks ning helistan mobiililt tööle . Enne tuleks see muidugi laadima panna . Ka seljakott tuleks tühjaks rookida . Ja pesu pesema panna . Pesema — või veel — ma pean ise pesema minema ! Aga shampoon on kotipõhjas . Istun põrandale ja loobin koti tühjaks . Leian sigaretipaki ja süütan ühe . Kõht annab tunda , et tühjalt ta suitsu ei talu . Aga kalapulgad ei ärata enam isu . Äkki välja sööma minna ? Pesemata ? Ei , kohe pesema ! Kus on shampoon ? Koban käega mahakallatud hunnikus ja pihku satub diktofon . Selles on lint , millel Ervin Aaviko räägib oma elust ja armastusest . Ja ma pean sellest kahe päeva pärast loo tegema . Sest selle eest makstakse mulle raha . Ja mitte millegi muu eest . Seni veel mitte . Ja ma lähen elutuppa , võtan suure lonksu viskit , viskan pikalt , kerin linti ja hakkan kuulama . * 
" Ma olen siitkandi mees . Vanavaar ostis kunagi Allika talu päriseks . Nüüd see juba soo all . Vabariigi aegu ma hästi ei mäleta , liiga poisike veel ja mis neist poisikeste tegemistest ikka heietada , teid ju huvitab rohkem poliitika aga vat seda kohe mitte ei mäleta . Eks elati ja oldi nagu ikka . Ja mis siin kolkas ikka mäletada ongi ? Kunagi olid parunid , kupjad ja kehvikud , siis said kupjad paruneiks , kui vabariik tuli . Vene võimu aegu aga hakkasid kehvikud kupjaiks . Ja nüüd on kõik , kel vähegi raha , ise parunid . Ostis siit Viljandi poole üks linnasaks vana mõisahoone ära ja...tahab nüüd volikokku ja kuhu veel ... " ( siinkohal olin diktofoni seisma pannud ) . " Mind võeti neljakümne esimesel sõjaväkke ; läksime siit kõik noored poisid , nagu me olime — algul Tallinna , sealt rongiga Leningradi , hiljem sai Siberis oldud , siis Korpusesse . No nüüd räägitakse , et valel poolel võitlesime — hoopis fritsu munder tulnuks selga tõmmata , Vene külasid maha põletada ja partisanide perekondi üles puua . Et siis oleks nagu Eesti eest võideldud või nii ... " ( taas oli lindistuses katkestus , polnud mõtet linti raisata materjali peale , mille toimetaja niikuinii välja kärbiks ) . " ... rohkem sõjaväega sõditud . Hullud ajad olid muidugi , aga Eestisse tagasi ikka jõudsime . Kui vahest Korpuse-poistega kokku saime , siis ikka meenutasime , mida tollal uskusime või lootsime . Ega seegi lihtne ole , iga inimene saab vanemaks ja mõtleb mõne asja peale hiljem teisti . Noh , siis oli aga püss käes ja siht selge — ikka Eesti peale edasi ja kuradi sakslane maalt välja . Ega muu vist polnudki tähtis . Minu üksusest polegi enam kedagi elus , üksi olen jäänud . Ja ega enam kokku tulla ei tohi ka — keelavad ära . Valel pool ju sõdisime ... Aga peale sõda oli muidugi raske . Ei teadnud keegi , kes oma , kes võõras . Mina sülitasin kõigele ja katsusin , et kodukohta tagasi saan . Piiriniidule jõudsin alles aga neljakümne seitsmendal . Ema oli õnnekombel elus , isal lõikasid metsavennad neljakümne kuuenda augustis kõri läbi . Räägiti , et kolme mehega hüpanud selja tagant peale . Üks hoidis kätest , teine jalgadest ja kolmas nüsis pussiga . Laskemoon oli otsas aga tappa näe , oli ikka tarvis . Nüri puss olevat olnud . Mille eest ? Arvati , et läheb kolhoosi , poeg Korpuses kah veel pealekauba . Sellega , kes lõikas , oli isa kunagi Vabadussõjas koos võidelnud , isegi tema elu päästnud , räägiti . Ma oleks muidugi ise ja oma kätega...aga metsavend uppus neljakümne kaheksanda kevadel sohu . Uppus või uputati , kes seda teab . Kolhoos aga loodi , mina läksin sinna juba isa mälestuse pärast ja tööd oli tarvis teha , kus sa muidu saad . Ei lubata üksi tööd teha , mis siis ikka , teeme kampas koos . Esimesel koosolekul kohtasin Krõõta . Oli just teine maaparanduse lõpetanud ja siia saadetud . Eks ikka soolt põllumaad ära võtma . Rabaröövliteks kutsuti maaparandajaid meil siis . Sooserval võsas me esimest korda kokku olimegi . Mõlemil jalgrattad kraavis lenkstangipidi koos , nagu meie rohuski . August Sangal on veel selline luuletuski...tead ? Las juuste lõhnavas paisus/peidan õnnest hõõguva pea/Meil kahel on üksteise kaisus/siin raba servalgi hea . Oli kevad ja minu pea ikka huugas ja hõõgus õnnest päris kõvasti . Sügisel läksime paari , hakkasime seda maja ehitama , töötasime ... " * 
Saan teada , et kolhoos oleks neile ka mõnd muud varjualust pakkunud , aga nemad hakkasid kohe oma maja ehitama . Ja sooserval asuv Raunoja lihtsalt oli kõige sobivam koht . Krõõt olevat alati tahntud raba lähedal elada . Ta küll rikkus sood , aga armastas teda , rääkis Ervin . 
" Miks sa just minu juurde tulid ? " küsis ta . Olime juba sina peale läinud . " Ma pole just siitkandi kõige osavam lootsikumeister . Kunagi küll proovisin , ent nüüd ostan omad ikka Jõesuu meeste käest . " 
" Keegi tuli välja valida , " olin pisut nõutu , kuid vastasin ausalt . 
" Sa siis ikka teadsid mind ? " uuris Ervin edasi . 
Ülikoolikaaslane soovitas , tahtsin öelda , aga millegipärast ei öelnud . Roomas Kingu — ikka veel kampsunis paadunud filoloog , ikka veel käib kassettmakiga suviti mööda külasid , ikka veel Karlovas ahiküttega kahetoalises . Naine õpetab koolis laulmist , kaks last . Jah , Roomast nägin juhuslikult Tallinna linna vahel , ütlesin , mis toimetusel plaanis , küsisin nõu , tegin kolm kannu välja . Roomas oli Raunojal eelmine suvi , kirjutas pärimusi üles . Ja tema arvaski , et Ervin võiks meie kaanepildi jaoks just paras nägu olla . Ma ei tea , miks ta nii arvas , sest meie ajakirja ta ei loe . Aga tal oli õigus . 
" Ma vist tean , miks sa minu juurde tulid , " arvas mu võõrustaja nüüd . " Tolle pärimustekoguja pärast . " Ervin ajas ennast püsti ja hakkas laualt toidukraami kokku korjama . Praetud kartulid keeduvorstiga , minu toodud viinerid ja salatid , hapukapsas , must leib . " Läksin eelmine suvi liiga jutukaks . Too oli selline laadna olemisega poiss , muudkui päris ja päris . Võtsime poolikugi jutu kõrvale . Pea läks soojaks ? Et vana inimene ei oska enam oma lõugu koomal hoida ! " Kartulid said kaane peale ja koos muude produktidega nurgas undavasse ja urisevasse külmikusse . " Ja lobisesin lolli peaga välja , " parastas Ervin enda peale edasi . 
Kehitasin õlgu ja pühkisin laualt leivapuru . Aimasin , miks Ervin enda peale tige oli . See oli ilmselt seesama asi , miks Roomas vanameest fantaseerijaks oli nimetanud . 
" Tule , lähme sood vaatama , " ütles Ervin . Soo on kohalike jaoks ikka midagi sellist , mida peab linnamehele näitama , seletama ja lahti rääkima . Õhtune udu laotas ennast üle künka , tegi hingamise raskemaks , õhu paksemaks . Allpool läks uduloor veelgi tihedamaks , me oleks olnudkui sumbses udumeres sõudval laeval . Udumäe kuningas , mõtlesin — just selline pealkiri võiks artiklile tulla . Ervin pani käe mulle õlale . Võpatasin . 
" Ära kirjuta minust , kirjuta soost . Tema on vanem ja targem , kui mina . Jääb siia alles ka peale mind . Minust ei jää midagi alles . " 
" Sinust jäävad luuletused alles , " arvasin . Roomas oli neid terve kaustikutäie ümber kirjutanud , lootis , et ehk suudab välja anda . Lubas neid toimetada ja raamatusse valima hakata . 
" Kui nii võtta , jääb igast inimeset mingi sehkendis maha . Aga paber põleb . Soo ei põle . " Astusime läbi tiheda udusombu künkast alla , jalge all lirtsus . 
" Kui me sinust loo teeme , jääb midagi veel alles . Inimesed loevad seda , saavad teada , mäletavad . " Võis kõlada ebaviisakalt . Aga mõlemad me teadsime , et 79-aastat Ervinit pole enam kauaks . Ent soo oli teda heas vormis hoidnud . * 
" Nad hakkasid maad parandama , " räägib hääl diktofonilt edasi . " Nii nad seda nimetasid . Paljude arvates oli see rohkem maa lõhkumine . Noh , Andres ja Pearu ju tegelesid ka selle asjaga ? Aga need Järvamaa sood on ka rohkem käest lastud võsastikud . Õiged sood on meil siin . Naljakas , et siin pidi Krõõt ilma Andreseta hakkama saame , eks ? Töötasime . Krõõt uuris sood ja joonistas kraave , mina masinapargis . Kuivendati , raiuti , õgvendati . Aga soo ei andnud seda andeks . Ma ei tea , miks ta viiekümne seitsmendal just Krõõda välja valis . Või miks nemad valisid ... Krõõt oli siis 32- aastane ja ilus nagu üks naine üldse olla võib . " 
" Siit algab soo , ära edasi astu , kukud sisse ! " 
Ma ei näinud mingit sood , oli vaid udune jalgealune , piimjas laotis ees , mida õhtukaarest palistas tume metsaviirg . Jalg lõi vastu kändu . Vandusin . Oli juba üsna hämar ja ma ei saanud hästi aru , miks mind sellisel kellajal oli toodud sood vaatama . Ent rabaserval mõistin , et sealt õhkav hingus annab meeltele samapalju kujutlusi kui vaatamine . 
" Rõske , mis ? " 
" On küll . Kas tervisele ei hakka ? " 
" Arstid soovitasid kuivema koha peale kolida küll . " 
" Miks sa ei lähe siis ? Soo hoiab kinni ? " 
Ervin seisatus hetkeks . " Hoiab küll . Midagi on veel . Tule , ma näitan sulle oma hauda ! " 
Ma ei saanud algul aru aga Ervin pöördus ümber ja hakkas mööda ainult temale nähtavat raba veert kulgevat rada astuma . Kahe künka vahele jäi orumõhn , mida raba polnud veel endale allutanud . Aga võitlus käis . Hämaruses nägin teise künka otsas suurt leinakaske . Ervin rühkis hingeldades mäest üles . Künkal , kase all , oli veel üks küngas . Kääbas õieti . 
" Siin on minu haud , " ütles vanamees . " Siin , Krõõda kõrval , ja ei kuskil mujal . Selle kase me kahekesi koos istutasime ja siia me jääme . " 
See oli tõesti haud . Roomas polnud mulle seda rääkinud . Ju ta siis ei teadnud . 
" Krõõt...puhkab siin ? " 
" See oli tema soov . Mitte surnuaiale , kiriku manu , vaid siia soo ja kodu lähedale . Seal , kus on talle oluline ... Ta rääkis mulle sellest , kui kase istutasime . " 
Seisime kaua Krõõda haual ja Ervin ei rääkinud enam midagi . Ja ma ei tihanud küsida ka , kuidas tema noor naine siis soos oma otsa leidis . Udu hakkas künkas üles ronima ja hauakääbest enda alla mähkima . 
" Raunojat tulvavesi eriti üle ei ujuta . Päris uputus jääb siit mõni verst lõuna . Aga ega Lemmjõgi kedagi hellita . Kui ikka kevadel vesi tuleb , siis hoia piip , prillid ja kõik , mis sulle iganes kallis on . Noh , harjub ära muidugi ja armsaks saab ka . Vanasti sai ka taliteed sõidetud ... Aga viiekümnenda seitsmenda mais mõõtis Krõõt maad uue kuivanduskraavi jaoks . Oli üksi soos , mina maja juures . Ta polnud kuigi kaugel . Kuulsin , kuidas ta karjus ... Inimene ei karju kui ta laukasse upub . Tavaliselt . Ta hüüab . Hüüab appi . Ja Krõõt teadis , et ma olen lähedal , et ma kuulen teda . Ja ta oleks mind nimepidi hüüdnud . Ja ta ei uppunud laukasse , vaid karjus . See polnud appikarje , et Ervin , upun , aita . See oli midagi muud . Ja poleks uppunud ka , ise ja niisama , Krõõt tundis sood . Ta ei kutsunud mind appi . Ta karjus hirmust ega uppunud . Suri südameatakist . Oli varisenud lauka kõrvale rohule . Kui ma kohale jõudsin , ta enam ei hinganud . Vasak jalg oli põlveni laukaveega koos ja saabas läinud . Sõrmedega hoidis noorest kasest kinni ja oli endale küüned küljest rebinud . Laugas mullitas veel ... " * 
Selle rääkis Ervin linti järgmisel õhtul , kivistunud näoga ja kalgil ilmel . Mulle tundus , et kohe hakkab ta nutma , ent eksisin . Ma ei teadnud , kas Ervin on seda veel kellegile rääkinud või miks ta seda praegu tegi . Mingi põhjus pidi tal olema . Mõtlesin , kuidas tal õnnestus naine siia matta . Ametlikult tuli ju ka tol ajal surnud ikkagi kalmistule sängitada . Küllap mängis siin oma osa ka Raunoja kolkalikkus , soe kevadilm ja ka Krõõda soov saada maetud kodutalu lähedale , soo külje alla . Kui kääpa kõrval seisin , tahtsin seda Ervinilt küsida , ent kui suu avasin ja kopsudesse õhku tõmbasin , puudutas mees mu õlga ja pomises väga vaikselt : " Tss ! " Arvasin , et ehk ei taha mees naise haual rohkem kõnelemisega rahu rikkuda . Alles hiljem mõistsin , et Ervin oli midagi väga teraselt kuulatamas . Või kuulamas . Ja siis saatis ta mu üksi tagasi . Ütles , et raja leian ma üles , maja aknas põleb tuli ja tema ise tuleb mõne aja pärast järele . Ma läksin ja isegi leidsin köögiaknast kumava tule järgi raja üles . Enne , kui ma kriuksuva eesukse avasin , kuulsin mingit häält . Hääl tuli hauakünka poolt , kostis mõned viivud läbi uduse õhu ja vaibus . Nagu oleks olnud mingi rögin või röhatsus . Aga täpsemalt ma ei saanudki aru . Liiga lühike oli olnud see häälitsus . Algul kirjutasin selle kurikuulsate soohäälte arvele — laukad pidi ju ikka kummalisi helisid kuuldavale tooma . Aga võibolla oli see hoopis metssiga . Hiljem kuulsin seda häält veel , otse enda ees ja isegi nägin , mis seda kuuldavale tõi . Astusin kööki ja katsusin oma olemise ilma peremeheta mugavamaks teha . Aga enne , kui Ervin tagasi jõudis , olin juba magama jäänud . * 
Ma olin Raunojal seitse päeva , kuigi loo jaoks jätkunuks ka paarist . Ent aega mul oli ja ma ei kiirustanud . Toimetus oli andnud mulle nädala , et jõuaksin ka igaks juhuks lõuna poole minna ja paar päeva koduses Hummulis puhata . Puhata ! Lugu tahtsid nad , Gita , see tähendab . Aga ma ei läinud Raunojalt kuhugi . 
Käisin Erviniga mööda soid ja rabasid . Õppisin Soomaad tundma . Vana rattaga väntasin Kõpusse , tõin sealiha , tegime pimedas šašlõkki , võtsime pisut viina , mida tegelikult Ervinil teha ei lubatud . Ma ei pidanud midagi küsima , ta rääkis ise . Ilmselt rohkem kui Roomasele . Roomas oli arvanud , et mees ei koli inimestele ligemale seepärast , et armastas sood ja , et ei suuda majavahetust korraldada . Jah , muidugi ta armastas sood . Niipalju , kui armastatakse oma naise mõrtsukat ... Aga Raunojal oli Krõõda haud , sinna maetakse ka Ervin ja sealt ei lähe ta iialgi kuhugi . Ei lähe ka peale surma , sest tema haud jääb majast vaid mõnesaja sammu kaugusele , rohtunud künka otsa , Krõõda haua kõrvale . Mul oli tarvis üksikut hunti ja ma olin selle leidnud . Kas mul oli tarvis ka mõistmist ? Kas pidin aru saama ja läbi tunnetama Ervini maailma ? Oli Krõõda kalm ainuke , mis teda Raunojal kinni hoidis ? Samas , kuhu olekski tal minna ? Lapsi neil polnud , õdesid- vendi ... - ma ei tea , kuid kes võtaks enda juurde hääbuva rauga ? Kes ostakski korrashoitud , kuid ikkagi muust maailmast dramaatiliselt — eriti kevadeti — äralõigatud sootalu . Miski hoidis Ervinit Raunojal kinni . Seesama miski , mille mees oli eelmisel suvel jommis peaga Roomasele välja lobisenud , nüüd ohates meenutanud ja mille pärast ma vist tegelikult siin olingi . See miski , mille pärast Roomas oli Ervinit peale teist kannu fantaseerijaks nimetanud . 
Sain sinasõbraks talust ittajääva haava , pärna ja tamme salumetsaga , Ervin jutustas , et korjab augusti poole puude alt ravimtaimi , mida moodsaist kemikaalravimeist sootuks rohkem usaldab . Rääkis veel kodukandi ajaloost . Kuulus Leole linnusepaik on siin lähedal . Muistsel priiuseajal olla vallutajate eest ikka soode ja metsade vahele varjule tuldud , eks paljud pagejad laugastesse jäidki . Hiljem tegid samamoodi ka metsavennad ... Ervin leidis kunagi rabade vahelt kaks punkrikohta aga pikemalt ta sellest ei rääkinud . Kolmandal päeval tõime metsast kaks korvitäit puravikke . Ma ei teadnuski , et rabarinnakud on kõige parem koht kivipuravike leidmiseks . Ma ei teadnud veel paljuti . 
Mõtisklesin Krõõda surma üle . Miks ? Kas julgesin endale tunnistada , et kahtlustasin Ervinit naise mõrtsukana , kes nüüd süükompleski põdevana siit enam kunagi ei lahku ja laseb end viimse kohtumõistmise ja lunastuse tarbeks matta naise kõrvale ? Millest sellised mõtted ? Oli see haigalne ulm , ajakirjanikuparanoia ? Katse leida seletus Ervini fantaseerimispuhangutele , millistest Roomas nii sütitavalt rääkinud oli . Ma ei tea . Ma lihtsalt ei saanud uskuda juttu , et noor , eluterve naine sureb laukaäärel hirmust südamerabandusse . Ei saanud aga uskusin . Või ei uskunud ? 
Kummati oli õhtuti ka oma eluloo Ervinile ära jutustanud . Ta kuulas mind huviga , suunas , esitas küsimusi . Kohati ma ei saanudki aru , kes kellest lugu peab kirjutama . 
" Töö meeldib sulle ? " 
" Töö nagu töö ikka . Aga teenin normaalselt . " 
" Loodust armastad ? " 
" Ma oleks juba üleeile võinud ära sõita ... " 
" Aga jumalat usud ? " 
" Vaevalt . " 
" Luuletanud oled ? " 
" Ma olen ju filoloog ! Muidugi olen proovinud . Ilmselt pole annet . Filoloogid , kel pole annet hakkavad ajakirjanikeks . Ja teenivad raha . " 
" Sa oled siis rikas ? " 
" Korter kesklinnas . " 
" Mida see tähendab ? " 
" Umbes poolt miljonit . " 
" Aga autot sul pole ? " 
" Ma ei saa juhtida . Silmade pärast , liiga vilets nägemine . Ja pole kunagi proovinud . " 
" Raunojal on ilma autota raske . Minu sapakas jäi üheksakümne teise sügisest seisma . Polnud enam raha , et bensiini järele sõita . Kaubabuss ka ei hakanud sellest aastast enam tulema . Polevat rentaabel . Nüüd käin rattaga , või naabertalu mees toob . Aga mul siin oma põllulapp , palju pole vaja . Vanasti oli muidugi lihtsam . Valimas käid ? " 
" Ikka . Aga sina ? " 
" Viimati läksin aga ei lastud . No teati , et nende uute poolt ma ei vali ja siis öeldi , et ma pole nimekirja kantud . " 
" Kuule , see on ju seaduserikkumine ? " 
" Aga ma rääkisin sulle , et meil on siin üks kohalik uusparun . Vaat tema keelaski ära . Olevat öelnud , et ma pole rahvuslikult meelestatud . Ja andis mõista , et parem , kui niisugused valimas ei käiks ... Kas sina oled aus inimene ? " 
" Ma olen ajakirjanik . " 
" Aga ikka ma arvan , et sina oled aus inimene . Oled sa kunagi oma emale valetnud ? " 
" Vist mitte . " 
" Vist või kindlasti ? " 
" ... Kindlasti . " 
" Siis sa oled aus inimene . Õige inimene . " 
Ma ärkasin 16. juuli öösel Ervini maja välisukse paugatuse peale . Nühkisin uniselt silmi . Kell oli kolm öösel , akna taga siras täiskuu ja sain aru , et olen majas üksinda . Kuuvalguses oli näha Ervini kuju , kes peldikust mööda liipas ja soo veere poole suundus . Millegipärast oli tal tarvis keset ööd oma naise hauale minna ! Võibolla kahtlustasin ma Ervinit oma naise tapmises , võibolla mitte . Aga ma olin ajakirjanik , sestap ajasin püksid jalga ja jope selga . 
Sammusin pisut häbelikult mööda rada , kuni sain aru , et olen sellelt eksinud . Ümberringi valgustas kuu küll tuttavat maastikku aga rada enam ei olnud . Tammusin veidi kohal ringi ja pöörasin ennast vist liiga palju , sest ei teadnud enam kuhu poole minna . Maja võis jääda nii paremale kui vasakule . Ja nii võis ka Krõõda haud . 
Kuulsin jälle seda röhatsust . 
Aga nüüd tuli see palju lähemalt . 
Nüüd kostis see otse mu selja tagant . 
Ja millegipärast teadsin kohe , et Krõõda haud jäi mu selja taha . * 
Röhatus oli õudne . 
Teisiti ma seda kirjeldada ei oska . Seda ei saanud kuuldavale tuua olend , kel on häälepaelad ja kes valdab artikuleeritud kõnet . Inimene ei oskaks nii häälitseda . Rögin , mis mu ihukarvad tõusma pani ja keha külma higiga kattis , oli ähvardav . Kummatigi , ei tundnud ma selles veel otsest vihjet kallaletungile , pigem hoomasin mingit ehmatusesarnast pettumust , hirmuga segatud viha või jõuetut raevu . Metssiga ? Pöörasin ennast väga aeglaselt . Mida ma uskusin ennast nägevat ? Tundes mingit ähvardavat ohtu ei mõtle inimene alati tagajärgedele , ta üritab keskenduda vaid sellele ühele ja ainsale hetkele ja olla tugev ainult siis ja praegu , laskmata kujutlusvõimel ennast segada . Ilmselt jõudsin ma mõelda , et metssiga ei ründa kunagi inimest . 
Ma pöörasin ennast aeglaselt ümber . 
Ja nägin Ervinit . * 
" Ma ei mäleta täpselt , mis aastal see algas , " räägib hääl lindilt , nüüd on ta kähedam ja vanurlikum . " Ma tean aastaid ju alati täpselt , või vähemalt mõne üleujutuse ulatuse järgi . Ja luuletustes pole seda samuti kirjas , sest luule peab olema midagi puhast või ilusat . Sinna ei sobiks seda panna ... Vaata , sina tead nüüd , sina oled näinud . Ja ma usun sinusse . Sa oled õige mees . Võta seda nii nagu ma ütlen . Pole hullu , et sa seni mingitest parunitest jutte kirjutanud , sa tead minust paremini , et kauaks sa seda tööd niikuinii ei kanna . Too , kes siin eelmine suvi käis , ei sobi . Tal on naine ja lapsed , ta armastab oma tööd ja usub jumalat . Tema ei sobi . Teda ei huvitanud , mida siin vanasti usuti või räägiti , teda huvitas rohkem kolhoosiaeg ja mis siin siis halba juhtus . Ma ei tea ka kedagi , kes sobiks ja lapsi meil ei olnud . Nii polnud antud ja vahest on nii ka õigem . Ma ei sooviks ühelegi lapsele näha , mis tema vanematega juhtub või juhtuda võib . Ja vaata , minu isa mõrtsukas läks võibolla sinna sammagi ja ma mõtlen sellele alati , kui ... Noh , sa nägid ise . Aga nii ma olen otsustanud ja kui sa vastu pole , pärandan Raunoja sulle . Keegi pidi siia tulema , sest minu aeg saab varsti otsa . Ma tunnen ja tean . Ja sa tead , et mul pole mahti kedagi otsima minna ... keegi pidi siia tulema ja nägema . Mul oli aega sind järgi katsuda ja ma tean , et sina saad sellega hakkama . Igaüks ei saaks . Paljud inimesed , keda ma tean , ei saaks . Kurat , enamus ei saaks ... Mul on vaja kedagi , kes korraldaks , et mindki maetaks Krõõda kõrvale . Mul on küll testamendis kirjas , et maetaks Krõõda juurde aga kui kedagi järgi kaemas ei ole , matavad ikka kalmistule . Aga ütle , kust ma tean , et ta sinna ka järgi ei tule ? On mul selleks õigust ? Ja mis siis Krõõdast saaks ? Kui hinged on olemas , ei annaks Krõõda hing mulle ealeski andeks . Ma näitan sulle tema pilte . Ja mida edasi teha , seda sa tead . Ma ei hakka sind paluma , sa oled ise näinud , kuidas asjad on ja nüüd pead sa otsustama . Röövel peab saama röövli palga . " 
Ma pöördusin ümber ja nägin Ervinit . Ta seisis kuuvalguses minust mõne meetri kaugusel nägu raevust moondunud , hambad kokku pigistatud , käed randmest kõverdunult selja taha tõstetud . Käes hoidis ta labidat . Ma olin täiesti kindel , et seda polnud ta maja juurest kaasa võtnud . Järelikult oli labidas peidetud kuhugi haua juurde . Labidas oli tal käepidemet pidi peos , löögivalmilt . Taas kuulsin röhatsust . Ja Ervini käed vinnasid labida peakohale . Tema ei rõgisenud . Samal hetkel kui taipasin , et häälitsus tuli kuskilt altpoolt , tundsin , kuidas kaks jääkülma kombitsat haarasid mu säärtest ja tõmbasid . Ma kukkusin peaga märja rohu sisse , jalad endiselt kammitsas , siis kostis tume matsatus ja valurögin . 
Jalad oli korraga vabad , ilmselt tegin automaatselt kukerpalli ja olin kiirelt taas püsti . Labidas langes veelkord Ervini vihasisina saatel . Kuuvalgus illumineeris hästi tema kaamet , raevust kissis nägu . Taas kostus matsatus , ent sedapuhku läks see ilmselt märgist mööda ja tabas vaid mätast . 
Sest nüüd kerkis ja tõusis maast kuju , mis ilmselt oli mind just jalust rebinud ja vaid labidahoopide tõttu lahti lasknud . See siugles maast üles , kuid mitte minu silmade kõrgusele . See roomas neljakäpukil . Äkitselt tundsin vastikut kõdu- ja mädalõhna ja taas kuulsin võigast röhatsust . Ervin karjatas , sest see miski oli ta pikali põrutanud . Labidas oli maas . Instinktiivselt haarasin varrest ja tõstsin selle üles . Nüüd nägin , et olime hauakünkale üsna lähedal , selle jalamil õieti . Kuu siras korraga väga kirkalt . 
Liiga kirkalt ... 
Mööda küngast roomas midagi üles . Ma ei tea siiamaani , kas kuuvalguses on võimalik värve eristada või mitte . Võibolla on võimalik neid ainult tunnetada . Aga see miski , mis üritas ennast kalmukünkast üles vinnata oli roheline . Ja tal olid mitme meetri pikkused rohelised juuksed , mis sahisesid mu ees rohus kui kümme tuhat mürgist rästikut . Vaistlikult astusin juustele , rabasin labida ja rehmasin sellega täiest jõust rabeleva kogu pihta . Ka röhatsus võib kosta kiunumisena ! Midagi pritsis , midagi külma , kleepuvat ja haisvat . Ilmselt oli seegi roheline . Ja midagi , mis paistsid kui lestadega ühendatud küünised lahvatasid läbi õhu . 
Sel ööl polnud udu , sest oli täiskuu . Aga ma olen lühinägelik . Ma ei tea mida või keda ma nägin . Aga teadsin , et oleme vaenlased . 
" Raiu ! " karjus Ervin ja ma raiusin . Raiusin lapiti , mitte serviti . Ei tahtnud , et see , mida raiun saaks surma ja jääks siia hommikuvalgusse avastamiseks . Pidin raiuma ja ainult haavama . Nii oli sellel ööl õige ja oli olnud juba sellest ajast saati , mil kõik algas . On asju , mis peavad jääma öösse ja sinna tagasi , kust nad on tulnud . Ma tabasin teda . 
Olend röögatas või röhatses veelkord valust . Ja pöördus siis ümber . Sahinal ja vingudes siugles ta mööda küngast alla , kuid minust külje poole . Ma ei näinud teda veel ikka . Rohi minu ees liikus , need olid kasvudesarnased juuksed , rohust tugevamad , mis selle liikuma panid . Võibolla oleksin pidanud nüüd serviti need juuksed maasse lõikama aga ma ei teinud seda . Sain aru , et olend põgenes . Ja põgenes hauakünkalt eemale , soo poole . Tagasi . Ervin oli korraga mu kõrval püsti , me kuulsime valuröhatsusi ja lirtsuvaid samme laugaste poolt . Järgmiseks tuli mulin , nagu oleks keegi sukeldunud . See oli päris lähedal . Ja siis jäi kõik vaikseks . * 
Lint kassettis lõppeb ja ma avastan , et viskigi on otsakorral , ma ise pesemata , nagu pesugi , kalapulgad hernestega söömata ja kempsus voolab pahinal vesi . Ma lesin oma diivanil Gonsiori tänava korteris , õues on jälle sadama hakanud ja vihm aknalaua märjaks uhanud . Buss Hummulisse läheb homme varahommikul , et sellele jõuda , pean ma kohe magama minema . Ma pean oma emale ütlema , et mõne aasta pärast müün ma oma elamise Tallinna kesklinnas ja kolin Raunoja tallu Soomaal , mille pärandab mulle eruleitnant Ervin Aaviko . Sest ma pean lõpule viima või vähemalt jätkama tema võitlust sookolliga , kes 1957.aastal tuli röövima rabaröövlist maaparandajat , ent ehmatas ta surnuks , kuid ei anna ikka veel alla , vaid käib kaapimas Krõõda hauda , et laip igaveseks soo alla vedada . Ja Ervin Aaviko on nelikümmend aastat oma naise hauda valvanud . Kui sureb ta tema , saavad neist mõlemist rabaröövli ohvrid . Ja seda ei tohi ju lasta juhtuda , eks ? 
Ma pean minema ja seda oma emale ütlema , sest ma pole talle kunagi valetanud . 
