Gondvana lapsed 
Indrek Hargla 



Aasta 2568 oli Gondvana aasta . Ja 2578 Koidiku aasta . Ja need kümme vahepealset aastat eufooria ja lootuste aastad . Kui Gondvana taevasse tõusis , tõusis koos temaga ka milleeniumite unistus — igatsus tähtede järele . Koidiku start oli eufooria jätk , oli kindlameelsuse ja julguse pidu . Need ajad olid inimkonna ajaloos erilised . Suure Kolonisatsiooni algusajad . 
Esmakordselt ei mehitatud kosmoselaevu väljaõpetatud astronautidega , vaid kõige tavalisemate inimestega . Ja neid oli palju . Kahte ruumilaeva — Gondvanasse ja Koidikusse — said mitmeks oma eluaastaks kodu 600 000 inimest , kes olid järgnenud igavikulisele kutsele ja otsustanud Maa maha jätta . 
Ei mindud kibestumisega ega tüdimusega , mindi tiivustatuna soovist asustada Uut Maailma , mindi õhutatuna tungist avastustele , kanda edasi inimkonna ammust unistust Lennata Tähtede Poole . 
Kaasaegsed kirjeldasid toonaseid sündmusi meeliülendavalt kaunilt . Sest ilmselt esmakordselt inimkonna ajaloos oli kogu planeet ühinenud ühele ideele , ühe unistuse teokstegemisele . Gondvanat ja Koidikut ehitas kogu Maa . Ja neis lendasid minema inimesed kõigilt mandritelt . Patriotism ei seostunud enam ühe rahvusega . 
Läksid noored . Sest lähima elamiskõlbuliku planeedini , Terranoovaks nimetati seda , oli lennata 20 aastat . Gondvana ees ja Koidik järel , pidid need kaks laeva asutama esimese koloonia . Ja polnud kahtlustki , et koloonia noorimaiks asukateks pidid saama tähtedevahelises ruumis sündinud ja kasvanud lapsed . Kosmoselapsed . 
Siis tuli shokk . Ja kainenemine . Hädasignaal " Gondvana kutsub Koidikut " sai hiljem aastasadadeks kurikuulsaks . Maa- aastal 2580 , kui Gondvanal veel 8 aastat lennata , püüdis talle järgenud Koidik kinni hädaohusignaali . " Gondvana kutsub Koidikut . Meie kolmas tensorgeneraator on rivist väljas . Õhurõhk langeb . Lendu jätkata ei saa . Hädamaandumine Rhadmanthysel . Kordan , proovime korraldada hädamaandumise Rhadmanthysel . Aidaku meid ju ... " 
Vaid ühe korra suutis Koidiku radar kinni püüda kaugelt avarustest tuleva SOS-signaali . Vaid ühe korra kuvas Koidiku pardakompuuter selle kaptenisillale . Kusagil seal tühjuses , 10 aasta kaugusel , üritab inimkonna esimene kaugtähelaev sooritada hädamaandumist tõenäoliselt elamiskõlbmatule planeedile . 
Koidiku kapteni Morozovi otsuse õigsuses ei kahelnud keegi . Koidik pidi lendama päästeoperatsioonile Rhadmanthysele . 10 aastaga ei saanud seal paljud Gondvana asukad ellu jääda , kui üldse keegi sai . Keegi ei teadnud seda , kuid Koidikul oli piisavalt ruumi ja varusid , et vähemalt veerand Gondvana inimestest peale korjata . Inimene pidi ka kosmoses inimeseks jääma . 
Maa ei saanud enam kuidagi aidata . Astronoomia ei tundnud viisi , kuidas piiluda Rhadmanthyst ümbritsevate gaasipilvede taha . Ja pealegi olid Maa ressursid niikuinii ammendatud kahe hiigelsuure ruumilaeva ehitamisega . Rhadmanthysest ei teadnud keegi midagi , viimase sajandi teadus oli end pühendunud Terranoovale , millest kogutud teadmised lasid arvata , et kui kuskil on olemas paradiisiplaneet , siis on see just seal Terranooval . Vaid Terranoova uraani- ja titaanirikkad mäeahelikud said pakkuda Gondvana portatiivsele asulale piisavalt energiat , et ehitada sidepidamisvahendid Maaga . 
Kõige kohutavam oli see , et Koidik lahkus samuti 5 aasta pärast ruumist , kust oli veel võimalik Maaga sidet pidada . Hermest , Koidiku miniatuurset sõnumitoojalaeva edukast päralejõudmisest Terranoovale , ei tulnud Maale kunagi . Ja kõik katsed leida Terranoovalt märki kolonistide päralejõudmisest ei andnud midagi . Kosmos jäi tummaks . 
600 000 Maa parimat poega olid kadunud ilmaruumi avarustesse . Keegi ei teadnud , mis sai Gondvanast ja Koidikust . 26. sajandi lõpuks kadus igasugune lootus . Ja kadus ka soov edaspidi ilmaruumi lennata . Maa oli end üheks hingetõmbeks kokku võtnud , et paisata avarustesse kaks laeva , mis pidid alustama uut ajastut . Esimene tagasilöök oli liiga ränk ja valus . Rohkem polnud Maal jõudu ja vist ka tahtmist . 
Tõsi , 2761. aastal lähetati teele Soter , robotitest koosnev pääste- ja luurelaev , mis jäi kursseerima nii kaugel Maast ja nii lähedal Rhadmantysele , et ükskõik kui nõrka signaali edasi saata . Kuid Soteri robotid jäid tummaks . Soter jäigi sinna kaugele tühjusruumi vaikusesse . Iga aasta ja sajandiga kadus lootus Soterilt elumärki kuulda , sest Soteri patareid jäid üha tühjemaks . 
Ja iga sajandiga tuhmus ka mälestus neist vapraist kosmonautidest , kes kunagi hallil ajal teele olid asunud . Kaks esimest ruumilaeva muutusid inimkonna ajaloo suurimaiks legendideks . Kaptenitest Morozovist ja Carpinist loodi oopereid ja kirjutati raamatuid , nad olid ajastu tähistajad ning ka tulevaste põlvede hoiatajad . Soterist sai igaveste täitumata lootuste sümbol . 
Gondvana ja Koidik olid kummati toonud uue ajastu — kosmoselendudeta ajastu . 
Suure Kolonisatsiooni äpardunud algusest oli möödunud üle 500 aasta , Gondvana ja Koidiku lugu oli muutunud müüdiks . Aleksandri tehissaarele , keset India ookeani , kust kunagi olid startinud kaks tähelaeva , oli kerkinud memoriaal . 600 000 nime , kes avarustesse olid kadunud , leidsid kõik igavese jäädvustamise Aleksandri marmoris . Usk ja lootus olid sajanditesse haihtunud , alles jäi kultus ning ka igatsus kunagise suuruse järele . 
Aleksandri tehissaare memoriaali alumisel korrusel , klaasist põrandaga ruumis , mis andis sealviibijale imelise kogemuse veealuse elu saladustest , plinkis siiski veel edasi Soteri Kommunikaator . Seal käidi kui igavese tule juures , käidi kui templis , mis heiastas pilti vankumatutest robotitest , kes on määratud igaveseks ilmaruumi jääma . Soteri patareid olid 500 aastaga väga nõrgaks jäänud . Iga sideseanss Maaga vähendas päästelaeva eluiga veelgi , kuid kultus tahtis oma . Maailma kalleim turismiobjekt asus Aleksandri saarel ja selle tipphooaeg oli üks päev aastas — 12. juuli , Kommunikatsiooni Päev . Tuhanded sektlased ja fanaatikud piirasid oma kaatrite , heljurite ja kopteritega Aleksandrit sel ühel päeval aastas , et osa saada kasvõi nende väheste rikaste ja väljavalitute nägemisest , kes memoriaali alumisele korrusele laskusid . 
Ja Kommunikatsioon ise oli pigem rituaal . Sidekeskuse direktor muutus sel päeval preestriks , kes valitud tunnil saab ühenduse kõigekõrgemaga . Ainult direktor võis teada Soteri sagedust ja ainult tema lugeda esimesena deskrambleeritud teadet , mis kordus aastast aastasse — " Siin Soter . Kutsun Maad . Kutsun Maad . Staatusraport : Kõik pardafunktsioonid normaalsed . Skaneerimisraport : Kontakti ei ole . Kordan , kontakti ei ole . Jõudlusraport : Soteri energia 46,786% . Lõpp . " 
Energiat jäi Soteril loomulikult pidevalt vähemaks . Osavad tehissaare ärijuhid olid Soteri pearoboti Vitalise elektroonilisele sõnumile juurde kodeerinud inimhääle . Iga kaugusest tulev infoühik leidis tähenduse Maapealse arvuti häälevarjundis . Ja nii võisid tuhanded huvilised üle maailma kuulda , kuidas vanadusest kähisev robot aasta aastalt oma kuiva ja Maale- jõudmiseks juba ligi 2 aasta vanust sõnumit " eetrisse " luges . Loomulikult oleks võinud ka robotiga rohkem suhelda , kuid iga ülearune sekund , mis Soter sidepidamiseks kulutas , vähendas tema eluiga ja seega ka Kommunikatsiooni Päeva tähtsust Maale . Sidekeskuse arvuti muutis igal aastal Vitalise häält , et see pidevalt vanemana tunduks . 
Ka 3098. aasta Kommunikatsiooni Päev ei pidanud erinema ligi viiesajast eelnenust . Soteri ruumi külalisteloozhi kogunesid turistid . Ei mingit ärevust , ei mingit erutust , pigem pühalik hardus ja vaikus . Sidekeskuse Direktor seadis ennast kommunikatsioonipaneeli taga sisse . Tseremoonia võis alata . Ja algaski nii nagu alati . Määratud hetkel lõid Soteriga ühendusest kõnelevad tablood helendma , üle saali levis vaikne summer . Etendust oli harjutatud aastasadu . 
Suurele stereoekraanile tekkis kosmoses helpleva Soteri kujutis . Loomulikult polnud see pilt hetkel tegelikust Soterist . Kujutis oli salvestatud 200 aastat tagasi , kuid seda teadsid vähesed . Ümarik ja pätsjas moodul , mille külgdel kaks solaargeneraatorit ja ninast väljaulatuv ülivõimas radar . Kuskil seal sisemuses asusid robotid ja nende isand , ülivõimas ja liikumatu " vanadusest hall " Vitalis . 
Viimase visuliseerimist poldud vajalikuks peetud . Hääl iseenesest oli piisavalt emotsionaalne vahend olustiku loomiseks . Publik kuulas hinge kinnipidades , kuidas elujõudu kaotav vana meeshääl alustas oma igavikulist ettekannet . 
" Siin Soter . Kutsun Maad . Kutsun Maad . Staatusraport : Kõik pardafunktsioonid normaalsed . Skaneerimisraport : Kontakt sagedusel 556,876 ultragratti . Kordan kontakt sagedusel 556,876 ultragratti . Edastan kontakti salvestuse . " 
Muusika ! Soter edastas muusikat ! Pehmed ebamaised helid valgusid üle Sidekeskuse saali . See oli ood , see oli " Ood Kolonisatsioonile " , mille saatel Gondvana ja Koidik kunagi ammustel aegadel teele olid asunud . Oodi poldud Maal unustatud , ta oli muutunud omalaadseks hümniks kadunud pürgimuste ajastule . Seda viisi tundis kogu planeet . 
Muusika ei kestnud kaua . Selle hääbudes alustas teine hääl . Väga nõrgalt ja katkendlikult kostus läbi elektrontormide ragina Soteri poolt salvestatud Kontakt . 
" Rhadmanthys kutsub Maad . Gondvana on elus . Koloonia on loodud . Kordan , koloonia on loodud . Saatkond asus teele uuel Gondvanal Seitsmenda Carpini juhtimisel . Me kohtume Maal . Rhadmanthys kutsub Maad ... " Ja siis jälle " Ood Kolonisatsioonile " . Muusika lõppes sama äkki , kui algas . Taas kõneles kähisev Vitalise vanurihääl . 
" Siin Soter . Jõudlusraport : Soteri energia 0,785% . Soter lõpetab . " Hääl pidas pausi . Ta jätkas ebalevalt ja aeglaselt , seades oma elektronajus kokku lauseid , mida inimene kunagi polnud sinna programmeerinud . 
" Me oleme väga õnnelikud , Maa . Meid oli siiski tarvis . Hüvasti . " Ekraan edastas endiselt pilti Soterist , nagu ta oli 200 aastat tagasi , ent tegelikult Soterit enam polnud . Kontakti edastamise peale kulunud energia ja Vitalise hüvastijätt olid luurelaeva raadioisotoopidel põhinevad termoelektrilised generaatorid tühjaks kulutanud . Tegelikult oli Maa kinni püüdnud signaali laevalt , mida ammu enam polnud . Soter oli oma ülesande täitnud . 
Keegi ei juubeldanud ega hõisanud , sest teadvustel kulus aega arusaamiseks , et inimrassil seiasb ees taaskohtumine iseendaga . 
Rektor Ghazi trummeldas närviliselt sõrmenukkidega vastu klaaslauda . Ta silmad libiseseid nõudlikult üle kolme koosviibija . Improviseeritud nõupidamine oli veninud pikemaks ja keerulisemaks , kui ta oli arvanud . 
" Ma ei taha seda enam kuulda ! " teatas siis kategooriliselt , " Ma ei taha kuulda , et me pole valmis . Maa ei saa mitte valmis olla . Maa on alati valmis kadunud poegi vastu võtma . " 
Rektor istus koos kahe kaaslasega sõjajõudude kiire ristleja nõupidamistekajutis , mis tuiskas mööda laineid Aleksandri saare poole . Peale tema viibisid veel kajutis lühikestes pükstes pisikest kasvu ja kiila pealaega ajaloolane Rodig Koloman ja astrofüüsik doktor Rudolf Savicki . 
Koloman köhis kogu aeg ning sehkendas midagi oma plokknooti aga ei rääkinud midagi , luues niiviisi kena kontrasti pidevalt seletava doktor Savickiga . 
" Ma kardan , et te ei saanud päris õieti aru , rektor , " õiendas Savicki . " Loomulikult on Maa valmis , sest ta soovib taaskohtumist , ei mingit kahtlust selles , rektor . Kuid ma arvan , et meie teaduslik ettevalmistus nii teoorias kui praktikas on mõnevõrra , kuidas nüüd öelda , mahajäänud . Meil seisab ees suurpäev , vahest suurimgi kõigist seniolnud tähtsüdmustest Maa ajaloos aga me ei ole selle vastuvõtmiseks piisavalt arenenud . " 
" Oodake nüüd doktor ! " alustas taas rektor Ghazi . " Teie olete pandud Maa kõige väljapaistvamate teadlaste etteotsa just selle ülesandega , et valmistada ette Gondvana naasemine tähtede juurest . Pange tähele , et valmistada ette . Aga mitte selleks , et teatada , et me ei ole valmis . See teie ettekanne , " rektor viipas lauallebava paksu kaustiku poole , " on kahtlemata väga väärtuslik teaduslikult , aga mulle , meile ja kogu planeedile on tarvis teostatavat tegevuskava . " 
" Ja sellega tegeletakse , rektor , " vastas Savicki . " On tekkinud mitmeid raskusi , kuid me loodame et nad kõik on ületatavad . " 
Aleksandri tehissaare kosmodroom elas nüüd üle oma teist õitsengut . Sajandeid muuseumi ja kuulsusrikkale ajastule mälestusmärgina eksisteerinud hiigelkompleks esitas inimkonnale nüüd suure väljakutse . Tuli taastada möödaniku võimsaim ehitis . Ja mitte ainult taastada , vaid ka tööle panna . Miljonid külastajad , kes sajandeid Aleksandrile kui pühamule tormi olid jooksnud , jätsid manduvale kompleksile ka oma jälje . Lennujuhtimiskeskuses asus restoran ja peakompuutrisaalis keeglirada . Treeningkeskus oli muudetud hotelliks ning kõik need kompleksid , mida turismiäris kasutada ei saanud , olid lihtsalt lagunenud . Kevadeti oli juba sajandeid Aleksandri tuulevaiksesse sadamasse poegivad vaalad kogunenud . Uus ehitustöö saarel oli veehiiglased sealtki minema ajanud , andes nii loodusteadlastele põhjust muretsemiseks . Vaalu oli Maal väga vähe järele jäänud . 
" Te teate , rektor , milline meeleolu valitseb , " jätkas doktor Savicki , pöördudes Ghazi poole , kes endiselt oma sõrmenukke vastu lauda trummeldas . " Meilt , teadlastelt oodatakse imet . Me peame tööle panema sajanditevanuse kõrgtehnoloogilise kompleksi , millise funktsioneerimise saladustesse puurimine on ülimalt keeruline . Veel enam , isegi kui meie ajaloolased suudavad välja selgitada , kuidas siin omal ajal kõik toimis , pole meil vähimatki ettekujutust , milline tulnukate kosmoselaev välja näeb . Millist enargiat ta kasutab , kuhu ta üldse saab maanduda ? Mida me oma tähesugulastest üldse teame ? " 
" See on kõik väga oluline , doktor , " ohkas Ghazi . " See , kuidas kõik kunagi välja nägi . Aga Nõukogu arvates on mõistlik eeldada , et gondvaanalased leiavad mooduse , kuidas Maad teavitada oma saabumise logistilistest üksikasjadest . Ja nende teadmistega saab Maal kõik valmis seada . Kuid siiski tuleb vähemalt pingutada , et Aleksandri saar mingisugusessegi mõistliku konditsiooni viia . Me ei tea ega saagi teada , kui palju meil aega saab olema , kui Gondvanalt esimene signaal tuleb . Selles on probleem . " 
" Jah , ma mõistan teid täielikult , " noogutas doktor Savicki . " Ja palju on juba tehtud . Hädapärast võib ju kasutada Baikonurigi , kus praegu Soter II ehitatakse . " 
" Soter II pole tähelaev , doktor . " teatas rektor Ghazi , et oma teadmistega vähe hiilata . " Soter II on pigem lennuk , mis maalähedaselt orbiidilt peab Gondvanaga esimese kontakti looma . Väiksemat tüüpi süstik on see Soter II , aga hetkel on ta meie kosmonautika tippsaavutus . Ja ma tahaks ka teie arvamust kuulda , Koloman ! " pöördus rektor nõupidamise kolmanda osavõtja poole , kes pikemat aega polnud midagi öelnud . 
Koloman tõstis pikkamööda pea oma märkmetelt . Teistele juuresviibijaile võis olla jäänud mulje , et Rodig Koloman , maailma tuntuim kosmoseajaloolane , oli senisest keskustelust huviga märkmeid teinud . Tegelikult oli Kolomani märkmeplokki tekkinud suhteliselt tõetruu ja kunstipärane joonistus rebasest . 
" Heal meelel , " naeratas Koloman ja sulges märkmeploki . " Muidugi ei tea mina ega teised ajaloolased suuremat tehnilisest detailidest . Aga mind panevad muretsema ka hoopis muud probleemid . " 
" No jagage siis oma muret meiega , " lausus Ghazi malbelt . 
" Otsekohe . Seni , nagu olen aru saanud , on Nõukogu pingutused keskendunud niiöelda kosmosetehnika reinkarnatsioonile . Ja mina ei jagaks siin doktor Savicki pessimismi , et me midagi ei tea . Ajaloolasena saan soovitada ludega ajalooalaseid kirjutisi kosmoseajastust . Meie töödes peaks enam-vähem kõik kirjas olema . Ja lõppude lõpuks , kui meie esivanemad kosmodroomi ehitamisega hakkama said , siis peaksime meiegi . " 
" Ja milles siiski seisnevad siis ajaloolaste mured ? " küsis rektor Ghazi . 
" Ajalugu , " jätkas Koloman , " õpetab meile palju , lugupeetavad . Eelkõige aga seda , et inimkonna areng on kulgenud pidevas tõusvas joones . Inimene on pidevalt arenenud . Inimese poolt maasse mahajäetud märgid on lubanud meil taastada endiste aegade pildi ja üpris tõetruult . Me teame , mis inimene on olnud ja kuidas elanud . Ajalugu aga loomulikult ei anna meile vastust tuleviku kohta . Aga Gondvana saabumine esitab meile väljakutse just nimelt tuleviku kohta . Sest pole vähimatki kahtlust , et inimkond näeb lähipäevil oma homset nägu . Meie esivanemad , kes Maalt minema lendasid , lubatagu mul öelda , esindavad meist kõrgemat rassi . See on rass , kes suutis ellu jääda meile tundmatutes Rhadmanthyse tingimustes . Ja veel enam , nad suutsid edasi arendada tehnoloogiat , mis nad sinna lennutas , et nüüd naasta . Meil seisab ees väga raske psühholoogiline probleem — kohtumine tundmatuga , tundmatu rassiga . " 
" No ei naase ju siiski mitte kogu rass , see on vaid saatkond , nagu Sõnum meile ütleb , " mõtiskles rektor Ghazi . 
" Pole vähimatki kahtlust selles , et see saatkond ei koosne ühest ega ega kahest inimesest . Kui Rhadmanthysel oli võimalik luua koloonia ja Gondvanale taas hääled sisse puhuda , siis on tõenäoliselt oodata ikka suuremat seltskonda , " arvas doktor Savicki ja lisas muheledes , " nagu ütleb vanasõnagi — odin na pole ne vojn . " 
Ghazi muigas . " Teil on kuidagi militaristlikud lähenemised inimkonna parema osa suhtes . Ma oskan vene keelt küll , doktor . Kuid , jah , olen teiega nõus . Gondvana funktsioneerimiseks üksi oleks tarvis ligi 20 000 inimest . Rääkimata neid teenindavast personalist . Umbes nii ma olen teie töödest arusaanud , Koloman . " 
Koloman vaatas Ghazi poole . " Oleme kohtumas meist arenenuma ja võimsama rassiga . Rassiga , kes suudab ületada tähtedevahelist ruumi . Rassiga , kes suutis ehitada kõik selle . " Ja Koloman viipas käega illuminaatori poole , millest varsti pidid paistma hakkama Aleksandri taevassekõrguvad metallkonstruktsioonid . " Me ei tea millist tehnoloogiat nad kasutavad selle uue Gondvana tarbeks . Ma poleks sugugi üllatunud , kui tegemist oleks täiesti uue lähenemisega kosmoselennule . Ja tõsiasi , et tegemist meie endi sugulastega , ei tee selle mõistmist sugugi lihtsamaks . Vaadake , nagu on selgunud , on inimkond viimase 500 aasta jooksul arenenud kahel eri planeedil . Siin vanal heal Maal , on tsivilisatsioon ohjeldamatult mandunud ... " 
" No kuulge , Koloman ! " hüüatas rektor Ghazi , " kosmoselennud pole siiski ainus näitaja tsivilisatsiooni arengu kohta . " 
Kuid doktor Savicki jagas Kolomani pessimisi : " Siiski , rektor , " mühatas ta . " Kunagi ammu suutsid inimesed lennata tähtedele . Aga meie praegune tase kujutab endast lootusetut susimist Kuu ja Marsi läheduses . Ja seegi on viimase nelja aasta saavutus , kui tekkis vajadus Soter II valmis ehitada . Ma oskame kasutada ainult solaarenergiat , mis aga on võimalik ainult suhteliselt väikeses osas Päikesesüsteemis , seal kus Päike on lähemal ja solaarenergiat külluses . Isegi Uraanile ei suuda me lennata , õnnetule Plutole lendamine oleks aga praegu praktiliselt võimatu . Meie kosmonautikateadlased ammutavad oma teadmisi ajalooõpikutest , mis , lubatagu mul öelda , on ilmunud just tänu härra Kolomani isiklikule entusiasmile . " 
" Jah , ma tean seda , " sõnas Ghazi . " Sellepärast härra Koloman siin ongi . " 
Koloman köhis taas . Ta oli seda juba liiga palju kuulnud , ja mõtles endamisi , et hakkabki ennast varsti geniaalseks ajaloolaseks pidama . Tegelikult oli ta enda meelest kõige harilikum ajaloolane , kelle tööala — kosmonautika ajalugu — oli lihtsalt äkki päevakorda kerkinud . Kuid hoolimata Kolomani esialgsetest vastuväidetest , oli Ghazi ta Nõukokku surunud . Ajalootoimkonna esimehena . 
Koloman oli lapsest saati olnud lootusetu kosmoseromantik . Viieaastasena oli talle kustumatu mulje jätnud ooper " Väljavalitud " — nostalgiline lugu ennastsalgavaist Koidiku kosmonautidest , kes olid tähelaeval maha surunud " nahahoidjate " mässu ja võtnud vastu kangelasliku otsuse minna Gondvanale appi . Ooper lõppes ülendava massistseeniga , mille käigus hiiglaslikul laval sulgub eesriie , mis oli kujundatud Koidiku väliskülje järgi , ning seejärel kaob võimas tähelaev udupilve — vastu teadmatusele ja seiklustele . Ja üleüldse oli Koloman olnud alati rohkem huvitatud Koidikust kui Gondvanast . Gondvana reisjate enamuse moodustasid teadlased , sõdurid ja igatlaadi seiklejad , ning eriti just viimastest nii mõnigi , nagu Koloman väljas elgitas , oli suhteliselt kahtlase minevikuga . Oma esimeses populaarses raamatus kosmoseajaloost — " Nostradamus ja Gondvana " — oli ta sellele tähelepanu juhtinud . Raamat oli talle kaasa toonud nii mõnegi ebameeldiva kohtuprotsessi . Kuid hiljem oli ta oma poisipõlve üleelamiste ajel rohkem tegelenud Koidikuga , sest just teise tähelaeva reisijais leidis Koloman rohkem inimlikku entusiasasmi , uudsusiha ja avastasmistungi . Koidiku 300 000 elanikust oli valdav osa lihtsad , erilise ettevalmistuseta inimesed . 
" Meie probleem on selles , kuidas võtta vastu külalist , kelle kohta me praktiliselt midagi ei tea . Vähemalt peale selle , et ta on meist palju kõrgemalt arenenud , " suutis nüüd Koloman järjekordsete köhahoogude vahepealt kraaksuda . 
" Kuulge , Koloman , te võiksite selle suitsetamise ükskord maha jätta , " lõikas rektor pahuralt . " Teist on väga raske aru saada , kui te köhite kogu aeg . " 
" Ma jätsingi , sellepärast ma köhin , " lausus Koloman valjusti , aga mõtles hoopis , et tema köhimine annab rektorile ja teistele nõukogulastele hea põhjuse ebameeldivaid tõdesid mitte mõista . 
Nõukogu oli loodud kohe pärast Sõnumi vastuvõtmist Soteri poolt . Nagu kogu planeet oli kunagi ühinenud Gondvana ja Koidiku üleslennutamiseks , oli nüüd Nõukogu ülesanne ühendada Maa Gondvana tagasitulekuks . Loomulikult polnud see lihtne ülesanne . Vanad , soikujäänud teadused tuli üles soojendada , ajaloo hämarustest üles tõsta ja funktsioneerima panna . Ja kogu seda füüsikuist , keemikuist , astronoomidest , sõjaväelastest , ajaloolastest ja kellest-kõik-veel koosnevat kremplit pandi juhtima Damaskuse Ülikooli endine rektor Ghazi , kes diplomaadina oli peadpööritavat karjääri teinud . Pärast hulgaliste rahuprotsesside lahendamist erinevais kriisikolletes oli Ghazi saavutanud hiilgava lepitaja maine . Kriisikoldeid oli palju , enam polnud Maal gondvaanaajastu , mil kogu planeet oli ühes rütmis hinganud . Kuid mitte ainult diplomaadikarjääri pärast ei valitud Ghazit Nõukogu etteotsa . Ghazi ema polnud araablanna , vaid itaallanna , kelle sugupuu ulatus tagasi legendaarse kapten Carpinini , Gondvana kaptenini . Ja Sõnumis sisaldunud osundus Seitsmendale Carpinile oli Nõukogu suunanud ideele leida ka maalaste seast Carpinide suguvõsa seitsmenda põlve esindaja , kes oma tähesugulase vastuvõtmist korraldaks . Seitsmendaid polnud enam elus . Ghazi oli kümnendast põlvest . Otsingud Carpinide suguvõsas ei kestnud kaua . Esiteks polnud selle tõepoolest iidse suguvõsa kindlakstehtavaid järeltulijaid enam palju alles jäänud . Ja neist , keda õnnestus üles otsida , ületas Ifthikar al-Burusqi Ghazi kanditatuur kõik ülejäänud . Sest sümbolism oli siin ilmne . Kapten Dino Carpini , kes Gondvana kaptenisillal oli pidanud kunagi ammu vastu võtma otsuse hädamaandumisest mõistatuslikule Rhadmanthysele , polnud senimaani Carpinide klanni kõige tuntum esindaja . Kapten Dino Carpini oli ju ikkagi legendaarse ränduri Giovanni del Piano-Carpini , kuulsa Assisi Franciscuse kaaslase ja frantsiskaanide ordu asutaja järeltulija . Gondvana teeleasumise eel kaevasid ajaloolased välja Giovanni del Piano-Carpini raamatu 1250. aastast — " Mongalite ajaloo " . Ja see 13. sajandi Euroopa jaoks nii kangelaslik ja uskumatu reisijutt sai 26. sajandi maailma meelislektüüriks . 
Nüüd aga , aastal 3102 istus Carpini suguvõsa maapealsem kuulsaim esindaja rektor Ghazi sõjalaeva pardal ja keerutas mõtlikult vuntsi . Kõigi pilgud pöördusid rektori poole , kui temagi köhatas ja lausus . 
" Ma arvan , et teeks väikse kokkuvõtte . Niisiis , Koloman , mida te soovitate ? " 
" Ma arvan , et Soter II tuleks varustada kõige põhjalikemate skaneerimisseadmetega , mis meil hetkel üldse olemas on . Gondvanale tuleks teha midagi röntgenitaolist Ja enne maandumisloa andmist peaks nad kogu kupatusega karantiini suunama . " 
Ghazi noogutas . " Ilmselt on see võimalik . Teie arvamus , doktor ? " 
Savicki kratsis kukalt . " Mnjah . Teoreetiliselt küll . Kuid millise eesmärgiga , Koloman ? " 
" Ikka selle samaga , doktor , " vastas Koloman . " Enne külaliste vastuvõtmist tuleb neid põhjalikult tundma õppida . " 
" Kuid Gondvana pole ju mingi külaline , " protesteeris Savicki . " Nad on ju inimesed , samasugused nagu meiegi . Nad on meie esivanemad . Teate üldse , kui palju inimesi on koondunud praegu Täheliigasse , mitu miljonit , kui ma õieti mäletan . Need on inimesed , kes on oma sugupuud uurinud , leidnud sealt Gondvana ja Koidiku pardale asunud esiisasid . Ja ootavad neid kui kangelasi . Aga teie soovitate neid esmalt röntgenisse suunata ! See on naeruväärne , Koloman . " 
" Naeruväärne või mitte aga seda ma soovitan , Savicki . " 
" Mulle tundub mõnikord , Koloman , et te olete apokalüptikute mõju alla sattunud , " urises Savicki . 
Apokalüptikuteks kutsusti paarisada fantaasialembelist aktivisti , kes kuulutasid teooriat , et Gondvanana esineb verejanuline tulnukate rass , kes Maa eufooriat ja heatahtlikkust ära kasutades tahab planeedi vallutada . Keegi ei võtnud neid eriti tõsiselt . Savicki oli nende peale eriti vihane . Ta nimetas apokalüptikute õpetuse Trooja hobuse sündroomiks . 
" Olgu peale , doktor , " sõnas Ghazi , " veel , Koloman , mis teil veel mõttes on ? " 
Koloman pöördus Savicki poole . 
" Palju te meile aega annate , doktor ? Millal Gondvana saabub ? " 
" Noh raske on muidugi täpselt öelda , aga lähema kahe aasta jooksul peame me suutma mobiliseerida kõik jõud , et ... " 
Ghazi muigas jälle . " Kuulge Savicki , miks teil kõik need ütlemised ikka nii sõjaväelislikud on ? Mobiliseerida kõik jõud ? ! Öelge lihtsalt , millal te siis Gondvana saabumist ennustate . Või hästi , ei ennusta , " ruttas rektor lisama , nähes Savicki grimassi . " Ei ennusta , vaid prognoosite ? " 
" Nagu ütlesin , on meie arvates kaks aastat igati mõistlik aeg , arvestades teatavat teaduslikku progressi , mis Rhadmanthysel ilmselt aset on leidnud . Kui rehkendame nii , et Gond ... " 
" Vaal ! Näete , vaal ! " karjatas ootamatult Ghazi ja tormas illuminaatori poole . Rektori silmad põlesid lapselikust erutusest , kui ta tooli ümberpaisates kohalt kargas . Ka Savicki ning Koloman vedrutusid oma istmetest ja jooksid illuminaatori poole . 
" See on sibaldus musculus , " tähendas Savicki vaikselt , " sinivaal . Suurim imetaja , kes kunagi Maa ookeanides elanud . " 
" Ja sööb ainult planktonit . Niipalju , kui seda on veel järgi jäänud , " pomises Koloman mõtlikult . 
Kuid Ghazi ei kuulnudki neid . Vaimustunult jõllitas ta läbi illuminaatori laevast veerand miili kaugusel veepinnal liuglevat sinkjasmusta siluetti . Vaala hiiglaslik kere lõikas lained majesteetliku rahuga . Ta ujus ristlejale vastassuunas , eemale Aleksandri saarest , kuhu sajandeid oli inimene tahtmatult vaaladele parima võimalikest poegimiskohtadest loonud . 
Mehed seisid illuminaatori ees niikaua , kuni vaal vaateväljalt kadus . 
*** 
" Soter II on esimesel liinil , rektor ! " ütles pehme naisehääl vaikselt , kuid tungivalt rektor Ghazi kuularites . " Ma ühendan . " 
" Loomulikult . " Ghazi tõstis sõrme . " Tähelepanu , mehed . " 
Lennujuhtimiskeskusest restoraniks saanud ja siis jälle sajandite pärast taas esialgse ilme omandanud hiiglaslikus saalis Aleksandri tehissaare kosmosekompleksis võttis maad vaikus . Ruumi seintele paigaldatud helendavad ekraanid edastasid otsepilti Soter II-lt , mis asus Maalt juba väga kaugel . Nii kaugel , kus ükski kosmoselaev polnud viibinud juba viissada aastat . Soter II oli ehitatud samasuguse skeemi alusel kui tema ristiisa , robotitelaev Soter , mille isandale Vitalisele olid inimesed püstitanud juba mälestusmärgi . 
Oma põhikujult meenutas Soter II küllaltki väga esimest luurelaeva . Samasugune alumiiniumist pätsjas ja ümarik kuju kahe mooduliga külgedel . Tagaosas paistsid nelja ioonimootori üüratud väljalasketorud . Kuid sedapuhku oli tegemist mitu korda väiksema isendiga . Loomulikult mitte ainult sellepärast , et Soter II ei pidanud oma eellase kombel skaneerima lõputuid ilmaruumi avarusi , vaid Maale suhteliselt lähedal asuvat ruumi . Soter II oli lootsilaev ja sellisena oma kauge eellase hale koopia . Erinevuseks olid veel suured solaarpaneelide read Soter II külgedel ning Kolomani initsiatiivil installeeritud skaneerimissüsteem . 
Kolmas suurem erinevus esimesest Soterist seisnes selles , et seal kus algses variandis asusid robotite toiteplokid ning teenindusruumid , olid nüüd inimeste kajutid . Soter II oli mehitatud lootsilaev . 
Soter II kasutas solaarenergiat ja ksenoonkütust ning töötas igivana ioonjõu põhimõttel , millest juba esimese Gondvana üleslennutamise ajaks oli ammuilma loobutud . Ka ioonreaktiivjõu põhimõtte oli taasavastanud õigupoolest ajaloolane Koloman , mitte mõni füüsik . Soter II energiaallikaks oli elektrijõud , mis tuli solaarpaneelidelt . Nõukogu oli algul , kohe pärast Sõnumi vastuvõtmist alustanud tööd keemilise reaktiivjõu arendamisega , kuni Koloman pakkus välja kümme korda võimsama ioonreaktiivjõu , mis talle arhiividest ettesattunud materjalide põhjal nii südamelähedane oli . Tema põhiargumendiks oli , et just lihtsat kütuse ioniseerimismeetodit kasutades oli inimkond umbes tuhat aastat tagasi lennanud esimest korda komeedile ja Marsile . 
Ioonireaktiivjõud kasutab õõneskatoodi , tootmaks elektrone , et need kokkupõrkes ioniseeriksid ksenooni . Ksenoonioon kiirendub elektrostaatiliselt 1400 voldini ja paiskub välja läbi molübdeenvõrgustiku . Samal ajal suunatakse teine elektronkiir tootma neutraalplasma kiirt ja neid omavahel balansseerides ongi võimalik kiirust suurendada ja vähendada . 
Lendu kontrollivas Keskuses Aleksandri saarel algas valmisolek number 1. Rektor Ghazi istus keskpuldi taga , tema kõrval kaks Maa ainsat lennukoordinaatorit ning nende seljataga doktor Savicki . Soter II pardal oli 20 meest , nende seas ka Koloman . 
Lennujuhtimiskeskuse personal keskendus sideseansile . 
Kõige suuremale keskmisele ekraanile ilmus kujutis Soter II meeskonnaruumist . " Kaadris " oli kapten Hrkac . Tema seljataga tuvastas Ghazi vilksatamas Kolomani näo . 
" Siin Soter II . Näen teid , Maa . " 
" Olete pildil , Soter II , " vastas koordinaator , " Kuulen teid hästi . Kandke ette . " 
" Tensorradar on midagi välja peilinud . Midagi väga suurt . Ta ei tahtnud seda algul ise uskuda . Lülitas ennast välja ja alustas uuesti . Nüüd peaks signaal juba ka teieni jõudma . Vaadake ise . " 
Ghazi vaatas Maa radarimeeskonna poole , nood toksisid oma arvuteid , kuid raputasid siis päid . 
" Meil pole veel midagi , Soter II , " ütles koordinaator . " Me peame kanalid ümber lülitama . " 
" Siis võiksite seda teha küll , " kostis Hrkac . " Ma ütlen , et meie radar on täitsa arust ära . " 
Kolomani pea ilmus äkitselt Hrkaci kõrvale . 
" Kuulge , Maa , " hõikas Koloman ja lehvitas tobedalt . " See peab seal ikka olema tõeline purakas . Oleme suure kala kinni püüdnud . Aga nad ei edasta veel midagi . Kui nad näevad , et me vastas oleme , peaks nad side sisse lülitama . " 
" Olete kindel , et see on Gondvana , mitte asteroid ? " hõikas nüüd Ghazi erutunult . 
" Kursi järgi kindlasti mitte asteroid . Nii suur ta ka ei ole . Ka kiirus on tugevalt suurem . Ootame ära , " vastas Hrkac . 
" Käes ! " kostis radarimeeskonna poolt . Ekraanidele ilmus Soter II peilingusignaal . 
Ja Maa teadlased jõllitasid juhmide nägudega hüplevat elektronmaailma , mis edastas pilti Soter II-le kiiresti lähenevast hiiglaslikust ühikust . Ja kuigi tegu oli vaid kujuteldavate numbrikombinatsioonidega arvutimälus , mõjus vaatepilt Ghazile ometigi äärmiselt suursuguselt . Ootamatult meenus talle paar aastat tagasi nähtud vaal . Ghazi tundis mingit ängistust . Ta mõtles neile miljonitele , kes praegu igal pool üle Maa hakkavad kogunema , et majasuurustelt ekraanidelt oma tähesugulaste saabumist jälgida . 
" Signaal vastu võetud , " kuulis Ghazi koordinaatorit ütlemas . 
Doktor Savicki müksas Ghazit . " Kuulge , mäletate seda Gondvana kontakti Soteriga ? Sõnumit , noh ? " sositas ta . 
Loomulikult Ghazi mäletas . Sõnumit teadis peast peaaegu iga maalane . Sõnum kõrgemalt sugulasrassilt , kes suutis ületada ilmaruumi , kes ei pidanuks seda mäletama ? 
" Vaadake , rektor , ma olen ammu mõelnud , " jätkas Savicki sosinal , kui Hrkac edastas kuivi tehnilisi andmeid , millest Ghazi midagi ei mõistnud . " et kas nad Gondvanal ka teadsid , et nende sõnum on Soterini jõudnud ? Loomulikult , ma saan aru , et ajavahe võis olla liiga suur , mitu aastat ilmselt , aga siiski . Sest vaadake , kui nad äkki teadsid , et Soter nende läkituse üles korjas , võisid nad ju ka miskit muud edastada . Mõningaid tehnilisi parameetreid näiteks ? " 
" Mis siis , " vastas Ghazi samuti sosinal , kuigi selleks puudus ilmne vajadus . " Mis siis sellest . Nüüd on nad meil varsti igaljuhul sideulatuses . Juhul muidugi , kui see o n Gondvana , mis sealt läheneb . Minu arvates meenutas Sõnum pigem sellist pimedat lootust , et äkki keegi kuuleb . Mäletate , doktor , ühest taolisest katsest , SETI oli vist selle nimi , on ka juttu ühes Kolomani raamatus . Juhuse ja hea õnne peale saadetud läkitus ilmaruumi , mille inimkond saatis teele kuskil 1200 aastat tagasi . Gondvana Sõnum oli just nimelt sama liiki teatis — lootus , et äkki keegi ... " 
" Ei , seda küll , " ei jätnud Savicki , " aga Soter võis ju üles korjata vaid mõne fragmendi Gondvana läkitusest . Mäletate , seal oli jutt ja siis Ood Kolonisatsioonile ja siis hakkas sama jutt jälle korduma . Aga seal võis ju olla palju rohkem , sest ega siis Soter ei pruukinud k o g u signaali kätte saada . " 
" Olgu peale , Savicki , mida te tahate siis lõpuks öelda ? " 
" Ma ei tea isegi , lihtsalt oletan . Et äkki arvab Gondvana , et me teame neist palju rohkem , kui me tegelikult teame . " 
" Mida me selle oletusega praegu pihta hakkame ? " ei mõistnud Ghazi . " Ootame ära , kuni nad ühendusse astuvad . " 
" Mõnikord tuleb lihtsalt oma sisemisi instinke usaldada , rektor . " 
" Ja mida need instinktid teile räägivad ? " 
" Seda , et ka Gondvanal on ees kohtumine talle täielikult tundmatu ja mõistmatu maailmaga . " 
" Siis te hakkate juba Kolomani moodi kultuurikonfliktidest rääkima . Nii või ? " 
Savicki pobises midagi habemesse ja tõmbus tagasi . Ka temale meenus millegipärast India ookeani lainemassidel lendlev vaal . Kui sideseanss lõppes , läks doktor oma kambrisse , jõi sidruniga teed , kuulas diksiländmuusikat ja heitis magama . 
Kosmoseavarustes heljuv Koloman aga igatses Maa järele , sest hoolimata kogu romantikast ei kannatanud ta sugugi kaaluta olekut . Ja üleüldse ei meeldinud talle mõte , et just tema kui ajaloolane valiti välja uue Gondvanaga esimese kontakti loomiseks . Parem oleks see võinud olla mõni tseremooniameister või telediktor . Kuid siiski tahtis ta olla esimene , kes vaatab röntgenpilti Gondvanast . 
Sõnum , et Gondvana läheneb Soter II-le levis kulutulena üle Maa . Inimkonna kõige vaprama põlvkonna järeltulijad on tagasi saabumas . Kõrgem rass , kes tuleb Maale teadust tooma uusimatest tehnikasaavutustest ja inimvõimetest . Kadunud poja tagasitulek . Täheliigasse koondunud miljonid kodanikud pidutsesid — sugulased on tulekul . Maa erinevais paigus puurisid inimesed vanu etnograafia-alaseid teatmeteoseid , et kaugetele külalistele iidsete kommete järgi vastuvõttu pakkuda . Müütide ja legendide kangelased olid ihulikku kuju võtmas . 
Milline tunne võib olla kohata tõesti elavat legendi ? Kas ta vastab meie ootustele ? On ta tegelikkuses sama sangarlik ja võimas kui meie ettekujutusis ja müütides ? Inimene ei hakkanud neid küsimusi endale esitama . 
Mõistatuslik hiidese , mille Soter II radar tuvastas , o l i Gondvana . See sai selgeks siis , kui Aleksandri saarel oli südaöö ja ka saare päevatsükliga harjunud Koloman proovis Soter II-l und leida . Kui ta peaaegu oligi juba tukastanud , kõlas pardal madal summertoon ja unine Koloman virgus morni näoga . 
Lootsilaev oli signaali kinni püüdnud . Sest muidu vaid mustjalt kahisev radarikuvar sättis ennast visalt õigele lainepikkusele , sealjuures äärmiselt ebameeldivaid hääli tehes . Koloman hõljus radariruumi , kus ülejäänud kosmonaudid olid juba ühendust võtnud Aleksandri saarega . Kapten Hrkac polnud kaks ööpäeva silmatäitki maganud . Tal oli hea meel , et nüüd langeb suurem osa kohustustest selle kiilaka ajaloolase kanda . 
Soter II meeskond jälgis pingsalt radarikuvarit . Kuskilt kaugel avarustest tuli signaal . Kontakt . Tensorradari ekraanil oli Gondvanaks peetud hiidese samuti juba Soter II-le äärmiselt lähedale jõudnud . 
" Me peaks teda varsti nägema , " ütles Hrkac haigutades . " Ilmselt pole keegi kunagi midagi suuremat näinud . Radari järgi otsustades on see kõige suurem asi maailmas . Võimas vaatepilt saab see olema , mis , Koloman ? " 
" Ma olen vaala näinud , kapten . Kõige suuremat elavat asja maal , sinivaala . " 
" Nojah , võimalik , igatahes on see nende kosmoselaev küll suurem kui teie vaal . " 
Jah , mõtles Koloman . Gondvana on kõige suurem kosmoselaev . Ja Gondvana oli ka kõige suurem manner . Liiga palju 'kõige suuremaid' asju . 
" Maal käib praegu pidu , " hõikas sideohvitser oma seadeldiste tagant . Üks tema monitor edastas telesignaali Maalt . Parasjagu oli eetris saade Kolomanist . " Te olete kuulus mees , Koloman . Kõige suurem ajaloolane , nii nad räägivad . " 
" Jälgige parem , mida Aleksandri saar räägib ! " nähvas Koloman . 
Kuid siis tuli pilt Gondvanalt läbi . Ekraanil oli mehe nägu . Mis muud seal saanukski olla , mõtles Koloman . Häält veel ei olnud , kostus vaid ebamääraseid kahinaid . Mees vaatas otse ekraanilt Soter II meeskonna jahmunud nägudesse . Mees avas suu . Häält ikka veel ei olnud . Kuid huulte liikumise järgi võis aru saada , et mees ütles " Gondvana " . Jällegi mõtles Koloman , et mida muud ta saanukski öelda . Pilt Gondvanalt läks läbi Soter II otse Maale . Ka Aleksandri saarel ning miljoneis kodudes , linnaväljakutes ja kõrtsides üle kogu planeedi jälgisid inimesed oma tähesugulase esimest etteastet . 
Mees oli ilus . Seda võis kindlasti öelda . Lumivalge nahk , ent tumedad juuksed , mis raamistasid nurgelist nägu . Helepruunid silmad . Loiud silmad , mõtles Koloman , neis peaks olema rohkem ärevust . Palju rohkem . Mehe nina oli terav . Kui gondvaanalane rääkis , paljastas ta oma kaunid lumivalged ja teravad hambad . 
Kaadris oli ainult tulnuka nägu . Õlgu ei paistnud , polnud arusaada , mida ta seljas kandis . Ka taustapilti polnud võimalik eristada . Mehe tagant paistsid vaid mingid hägused varjud . 
" Kui kaugel nad on ? " päris Koloman sideohvitserilt . 
" Päris lähedal , paari tunni pärast peaks me neid nägema . " 
" Järelikult saadavad nad signaali väga lühikese vahemaa peale . Miks ? Ilmselt oleks pilt võinud tunduvalt varem läbi tulla ? " päris Koloman . 
" Mida väiksem vahemaa , seda parem kujutis , " vastas sideohvitser . " Tõenäoliselt pole aga neil pardal lihtsalt võimsaid translaatoreid . 
" Kuulge , tõesti , " sekkus Hrkac . " Ka Sõnum tuli ju ikkagi Rhadmanthyselt , mitte Gondvanalt . " 
Nägu ekraanil oli endiselt tumm , kuigi rääkis midagi ja väga aeglaselt . Huvitav , mis keeles ta räägib , mõtles Koloman . Sõnum oli olnud loomulikult inglise keeles , mis oli Maal väga levinud , kui Gondvana ja Koidik teele asusid . Kuid mõlema laeva rahvastik oli olnud väga kirju . Olelusvõitluses võis mõni muu keel peale jääda . 
Mees Gondvanalt näitas kätega mingeid sümboleid . Viimastest oli võimatu aru saada . Miks nad ei võiks mõnda videot või muud visuaalset pilti edastada , ei saanud Koloman aru . Üldse jäid talle paljud asjad Gondvana läkitusest arusaamatuks , sest kontakt ei kestnud kaua . Mees naeratas ja see tundus väga siiras . Ning siis ta l e h v i t a s. Kolomani arvates äärmiselt tobedalt . Signaal katkes . 
Aleksandri saare juhtimiskeskus oli kõike jälginud ja vähemasti Ghazi oli pettunud . Ei mingeid tehnilisi parameetreid . Kuidas peaks see hiiglasuur jurakas maanduma ? Milliseid erisoove neil on ? Kas nad leiavad Maalt kütust või on see neil kaasas ? Ilmselt liiga vara tahan ma kõike teada , arvas ta . See , et mees ekraanilt oli tema sugulane , ei suutnud Ghazis mingit emotsiooni tekitada . 
Kuid Maa juubeldas . 
Gondvana ilmus tõepoolest Soter II nägemisulatusse mõne tunni pärast . 
Gondvana oli majesteetlik . Ta ei olnud valge , nagu Koloman oma kujutlusis millegipärast arvanud . Gondvana oli roheline . Tema majesteetlikkus seisnes kõigepealt tema suuruses . Kahtlemata oli Gondvana kõige suurem asi , mida inimkäed kunagi valmis on ehitanud . Vaid Aleksandri tehissaar India ookeanis võis suurem olla . P i d i suurem olema , mõtles Koloman . Uus Gondvana oli palju suurem kui esimene , mis kunagi Maalt Terranoovale startis . Esmapilgul ei suutnud Koloman sugugi eristada originaalse tähelaeva ehituslikke osi . Paistis , nagu oleks tähelaev Rhadmanthysel uue kerega kaetud . Võis aru saada vaid üksikutest detailidest . Ja ega rohkem nagunii ei paistnud . Liialt väikesed oli selleks Soter II illuminaatorid ja kaamerad , et kogu tähekülaliste ruumilaeva suurusest aimu saada . Gondvana oli midagi väga suursugust . Selle oli ehitanud tõepoolest kõrgem rass . 
Soter II meeskond oli keeletu . Ega polnudki üksteisele midagi öelda . Illuminaatoreist paistev Gondvana rääkis ise enda eest . Kaks laeva , äbarik Maa lootsilaev ja hiiglaslik , inimkonna hällist lahkunud osa ruumilaev seirasid üksteist . 
" Signaal ! Kontakt ! , " röögatas sideohvitser Soter II-l . Taas hakkas radarikuvar kahisema . Koloman haaras mingist veidrast hoovast ja üritas ennast ekraani eest eemale heljutada . 
" Kuhu te lähete , Koloman ? " päris kapten Hrkac . 
" Skaneerimisruumi , " vastas Koloman . " Meie aparaadid pole eriti suure võimuseega . Praegu on Gondvana meile parajalt lähedal . " 
" Aga side , kes nendega räägib ? " protesteeris jahmunud kapten . 
" Ma olen kohe tagasi , see ei võta kaua , " rehmas Koloman ja suutis end heljuma lükata . 
Võibolla oli Kolomani ehmatanud Gondvana suurus ja majesteetlikkus . Võibolla oli see kummaline lähedustunne tundmatuga . Igal juhul teadis ta , et ei saa enne Kontaktile asuda , kui on oma " röntgenipildi " kätte saanud . 
Aparatuur polnud eriti keeruline . Kolomanil tuli vaid sisse lülitada ühendus toiteplokiga ning genereerida skaneerimiskiir ning siis seda arvutist suunata üle Gondvana pinna . Seejärel tuli lasta arvutil ise otsida parameetrid , lasta ta kohaneda skaneeritava pinnaga . Mida ta lootis leida ? Ta ei teadnud isegi . Seitsmenda Carpini tumm pöördumine , tema loiud silmad ning tobe lehvitus ei andnud vastust ühelegi Kolomani küsimusele . Aga tal oli neid palju ja ta polnud söandanud neid kunagi Nõukogu ees sõnastada . Mitte et Koloman poleks uskunud Gondvana tõepärasusse . Kui enamikule inimestele olid Gondvana ja Koidik vaid müüdid ja kultusobjektid , siis Kolomanile oli tõsiteaduslikult võetav uurimismaterjal . 
" Röntgen " oli nüüd töökorras . Skaneerimisruumist ei näinud Koloman Gondvanat , siin polnud illuminaatorit . 
Ta liigutas käe all kiire juhtkuuli ja tema ette tekkis pilt Gondvana sisemusest . 
Aleksandri saare juhtimiskeskus vaatas uut Gondvana läkitust . Ghazi kõrval istus tõlk , kelle ülesandeks oli lugeda Seitsmenda Carpini huulilt sõnu . Seni aga polnud tõlk oma ülesandega hakkama saanud . Gondvana keel oli talle tundmatu . Üksikutest sõnadest suutis ta küll aru saada , kuid kogu läkituse sisust mitte . 
" Miks teie veel Gondvanale midagi ei edasta , Soter II ? " päris Ghazi nõudlikult . 
" Esiteks pole Koloman veel valmis . Teiseks ei suuda me kuidagi nende sagedust tuvastada , " vastas Hrkac . 
Koloman aga skaneeris Gondvana sisemust . Üldiselt kujutas ta tegevus endast sisuliselt pimedas kobamist . Ta pidi kiirt juhtima ilma mingi orientiirita . Kõigepealt sattus ta mootoritesektsiooni . Pilt oli udune ja hägune ning tehnikaseadeldised polnud ka need , mida Koloman otsis . Reaktiivmootorid töötasid ilmselt talle senitundmatul tehnoloogial . Selge oli ka see , et Rhadmanthysel veedetud sajandid on Gondvana tehnoloogiat oluliselt täiendanud . Kuid ta tahtis näha inimesi , mitte masinaid . Gamma- ja soojuskiirguse vahet Koloman ei teadnud . Siiski oskas ta aparaadi ümber seadistada nii , et et see otsiks elusolendeid . Jah , ka Maal oli teadus edasi liikunud . Kolomani aparaat suutis gammakiirte läbitungivusele telepildi juurde pookida . 
Kõige parem oleks kaptenisild üles leida , mõtles ajaloolane . Ta juhtis kuuli ja nägi kuidas ekraanil tema ees vilksatasid inimkehad . Nad liikusid kiiresti , peaaegu joostes laeva koridorides.Tegemist oli Gondvana Soter II poolse küljega , ilmselt asusid siin kajutid . Jah , pidid asuma , sest Kolomanile kerkis silme ette hästi päheõpitud esimese Gondvana skeem . Midagi oli nende inimesete juures veidike valesti . Koloman skaneeris videopildi kiiresti arvutisse ja filtreeris kujutise . Siis kasutas ta füsioloogiaprogrammi ja sai ekraanil vilksatanud inimeste esialgsed antropoloogilised andmed . Ta saatis selle Aleksandrile ja jäi jahmunult ekraanil kuvavaid numbreid põrnitsema . 
Gondvaanalaste keskmine pikkus oli kaks meetrit ja viiskümmend neli sentimeetrit ! Oluline ja huvitav , kuid mitte määrav , klassifitseeris Koloman oma üllatava avastuse . Vanade roomlaste keskmine pikkus oli meeter viiskümmend ja tolleaegsed kaunitarid ei läbiks tänapäeval ühegi iludusvõistluse valikvooru . Hiiglas- ja vägilasmüüdid tekkisid oma ajast ettekasvanud meeter üheksakümnelistest mehemürakatest . Rhadmanthyse tingimused ei pruukinud siiski nii ebainimlikud olla . Kuid Koloman suunas oma kiirt edasi , otsides kaptenisilda . Ta eristas selgelt koridore ja hargkäike . Inimesed olid kõik usinalt millegagi ametis.Gondvana kihas inimestest , see oli kui töökas mesilaspere . Võis eristada nii mehi kui naisi . Gondvana naised oli tõelised tähekaunitarid . Nõtkelt ja graatsiliselt lendlesid nad ruumilaeva koridorides . Ta skaneeris kiiresti videopilti ja edastas kõik saadud andmed Maale . Loomulikult oli ka Keskus Aleksandril üllatunud , kuid nad õhutasid Kolomani vastusides Gondvanaga kontakti looma . 
Sideohvitser andis veelkord teada , et nad ei suuda leida Gondvana lainepikkust . Praegu toimus side ainult ühes suunas . 
Koloman kiirustas . Ta oli lootnud Soter II luuresüsteemilt rohkemat . Ta püüdis nüüd kiirt seada gondvaanalste liikumise järgi , täpsemalt ü h e gondvaanalanna järgi , kellele ta oli mingil nostalgilisel põhjusel Gala nimeks andnud . 
Gala liikus liftiga allapoole , ilmselt teenindusruumidesse . Neid alasid polnud Koloman veel vaadelnud . Lift peatus päris mootoritesektsiooni lähedal . Gala väljus liftist , selle kaunitari jälgimine pakkus Kolomanile ka mingit mehelikku naudingut , ta surus alla mõtted , et Gala võiks minna oma kajutisse dushshi võtma . Gala liikus mingi suurema kambri suunas , ta avas ukse . Veel inimesed , palju inimesi . Kuidagi liiga palju ja tihedalt koos . Nende pikkus oli tunduvalt väiksem , kui ülemiste tasandite asukatel . 
Koloman jälgis Galat ... Ja siis ta nägi ... 
Kultuurikonflikt ? ! See Kolomani poolt kunagi väljaöeldud sõna oma ettevaatlikkuse väljendamiseks muutus nüüd nii äkki talle naeruväärseks ja tühiseks . Korraga ta sai kõigile oma küsimustele vastused . 
Miks oli Sõnumis juttu ainult Carpinist ja sõdurite Gondvanast aga mitte lihtinimeste Koidikust ? Kuidas suutsid nad Rhadmanthysel ellu jääda ? 
Vastused oli tema ees ekraanil . Ka Koidiku reisijad olid ellu jäänud . Rhadmanthysel olid edasi arenenud kaks rassi . Mis on inimesele kõige olulisem elleujäämiseks ? 
Kolomani sisikond rebis ennast välja . Öökimishoogude vahepeal lahvatas ta teadvusest läbi mõte , et ta oli unustanud sidekanali Aleksandri saarega sisse . Ja nüüd võis kogu Maa näha , et inimkonnal seisis ees taaskohtumine Gondvana kannibalide rassiga . 
