Õnnekosk 
Indrek Hargla 



Seersant Jaap Salari jutustus 
Õnnekosk oli vaikne ja üksildane kaevanduskoloonia Fabulusel . Unine linnake , paari tuhande elanikuga , kellest enamus töötas kaevanduses ja väiksem osa katsus töömeeste eluolu kuidagipidi võimalikuks teha . Linnas polnud midagi , mida seal olema ei pidanud . Tööliste elamud , enamasti kahekordsed plastsulamist moodulmajad raamitsesid range ruudustikuna noolsirgeid tänavaid . Suure Vee poolt tulev niiske tuul keerutas betoonil rämpsu ja rääma . 
Tänavatel valitses päeviti vaikus ja rahu , õhtupoolikul sabises sellest üle väsinud kaevuritemass , kes enne unisevõitu seltsielu alustamist kodudes hinge tõmbamas käis . Majadeski polnud midagi ülearust — ühesed toad , lahtikäivad voodid , elementaarsed pesemisvõimalused . Mugavust polnud siin keegi kunagi taga ajanud . Mõni luksusejanune kaevur oli endale digitaalraadio muretsenud . Muud tehnikaimed Õnnekosele ei jõudnud . 
Seltsielu koondus kümnekonda kõrtsi , millistega kokkuehitatud lõbumajade teenistujad moodustasid ka linnakese vähese naispere enamuse . Ega rohkem meil Õnnekoses eriti polnudki — kaks transpordijaama , kust hommikul mehed mägedesse lennutati , üks pesumaja , hotellikökats , admistratiivhoone ja minu hallata olnud korravalvekeskus . Viimase personali moodustasin mina , Jaap Salar , seersant . 
Keskus lagunes ja mul oli igav , sest kuritegusid meil praktiliselt ei esinenud . Varastada polnud midagi , põgeneda polnud kuhugi . Tapmiseks polnud vähemalt minu ajal keegi põhjust leidnud . Sularaha oli liikvel vähe , naised vabalt saadaval , ühtki suuremat riiupõhjust polnud . Kuigi kakelunge tuli ikka ette ja nende klaarimisega ma oma aega veetsingi . Linnapeaks oli meil üks kodustunud kaevur , kes amputeeritud jala tõttu tööks kõlbmatuks oli osutunud ja siis keskuselt linnapea koha välja nõutanud . 
Linnapea määramine ja üldse kogu muu haldustegevus Õnnekoses oli pealinna Rumpi alluvuses , mis asus 400 kilomeetrit eemal . Rump oli meiega võrreldes suur linn , või õigemini koloonia . Rump kamandas ligi kolmekümmet kaevanduskolooniat , mis laialipaisatuna Fabulusel asusid . Ega vist ükski koloonia meie Õnnekosest erinenud . Täpselt ei saa ma muidugi öelda , sest pole üheski käinud . Inimesed saabuvad Fabulusele tööle ja raha teenima , mitte turismiga tegelema . Ja ega ringireisimine Fabulusel lihtne olegi . Kuigi kliima on siin soodne ja sõbralik , pole maastik inimestele eriti sobilik . 
Fabulus on väga kivine ja vesine planeet , ta koosneb hiilglaslikest kaljusaartest kogu planeeti ujutavas ookeanis . Tuhandeid kilomeetreid on ümberringi vesi , siis äkitselt suur kaljusaar ja jälle vesi . Enamusel suurematel saartel on kaevanduskolooniad , sest maavarasid on Fabulusel meeletutes kogustes . Kunagi olen ma kuskilt kuulnud , et Fabulus meenutab tegelikult ümmargust kivikuuli , millesse on sisse pressitud hiiglaslikud augud , mis vihmavett täis sadanud . Kaljusaared olid üüratu suured , kuid mandrite mõõtu siiski välja ei andnud . Umbes kolmekümnel suuremal olid kaevandused ja kõige suuremal , Peakaljul , asusid ka Rump ja Õnnekosk . Õnneks oli Fabuluse kaljusaartele mõnusaid kruusaseid mõhnakesi sisse surutud ja viimastesse oligi võimalik kolooniaid ehitada . Suure Vee äärde me ei pääsenud , sest saared meenutasid oma kujult reeglina kaussi , ja polnud ka vaja . Fabuluse veed võisid peita kõiksugu koledusi . Mõned seiklejad olevat kunagi üritanud Suurel Veel seilata . Pea kõik jäid kadunuks . Üksikud pääsejad olevat planeedilt ülepeakaela põgenenud ja mõned õuduslegendid maha jätnud . Neid lugusid eriti ei jutustata , sest meie kaevurid pole just kõige folkloorilembesemad . Töö on siin raske ja kurnav , õuduslood ei muuda seda kergemaks . Kivi , vesi ja tuul on need , mis kirjeldavad Fabulust kõige paremini . 
Niipalju siis geograafiast . Inimestest pole palju rääkida . Pea kõik Fabuluse asukad olid kontraktnikud , kes siia teenistusse saabusid . Keskmine teenistusaeg oli 5 faabulusaastat , mille jooksul võis usinatele kena rahasumma koguneda . Õhtuseks tavaliseks jutuaineks ongi teenitava summa suurus ja sellega edasise elu mugav äraelamine . Pärast Fabulust unistavad enamus mehi mõnest kuurortplaneedist , eriti Memphisest . Keegi siin töötavaist meestest pole seal kunagi käinud , aga see ei loe . Räägitakse , et Memphiselt ei lahkuta kunagi . Ma ei tea ja ega see mind ka eriti huvita . Mina lähen tagasi armsale Terranovale . 
Niisiis oli Õnnekose koloonias ligi paar tuhat asukat . Robotid elasid kaevanduses oma üksluist robotielu . Alguses prooviti kogu kaevandamist robotitega läbi viia , kuid see osutus meeletult kulukaks . Kaevur läheb hommikul tööle ja ronib personaalsesse robotskafandrisse ja siis hakkab kaevama . Vahva . 
Minu jurisdiktsioon piirdub linnaga . Enamus inimesi on meil kaevurid , kuid siia satub mõnikord igasugu rahvast . Rump kui pealinn asub meiega ikkagi samal saarel , Rumpis aga on kosmosejaam ( isegi reisibüroo ) ja kultuuriasutusi . Viimaseid külastavad muiduigi ainult haldurid ja ametnikud . Õnnekose külaliste hulgas on mõnikord näiteks kaevurite sugulasi , ametiühingu ametnikke , kaevandusinsenere ja muud sedasorti rahvast . Hooti juhtub siia ka mõni rändjutlustaja , silmamoondaja või proovireisja . Õnnekosk oli Fabuluse kolgas ja Fabulus oli ilmaruumi kolgas . 
Minu töökohustuste hulka kuulus ka iganädalane transpordikontroll . Pidin käima transpordijaamas Rumpist saabuvat heljurit vastu võtmas . Viimane tegevus kujutas rutiinset kaupade ja reisjate nimistu kontrolli , mille käigus avastatud korrarikkumiste arv oli kaduvväike . Polnud meile kunagi põgenenud mõrtsukaid ega saadetud salakaupa . Kõik uued näod , kes Õnnekosele saabusid , ulatasid ükskõikse näoga mulle oma dokumendid , mina menetlesin nad läbi keerulise aparatuuri ja soovisin tuimalt kena olemist Õnnekosel . Kuid mulle meeldis see töö oma rutiinsuses ja lihtsuses . 
Niisiis olin ühel suhteliselt tuulevaiksel faabuluspäeval jälle jaamas ja asjatasin saabunud heljuri resijatega . Meil oli hiljuti kaevanduses üks pisike äpardus juhtunud ja see põhjustas viivitamatult kahe inspektori lähetumise . Koos inspektoritega aga astus heljurilt maha ka tõesti üks päris võõras tegelane , kes varem polnud iialgi Õnnekosel viibinud . Inspektorid olid turvakontrolli juba läbinud , kaubad olid registreeritud ja jaamakontorisse jäime meie tundmatuga kahekesi . 
Tulnuk oli tugeva kehaehitusega , pikka kasvu keskaes mees . Tal oli väga ümmargune nägu , soojad sinised silmad , mis vaatasid mind malbe pilguga . Seljas kandis ta harilikku reisikostüümi . Mees seisatas , vaatas mind ja ulatas mulle oma dokumendid . Ma ei taha öelda , et ma tundsin midagi erilist või seesugust , kuid mees ei olnud päris tavaline Õnnekose külaline . Seda tundsin ma kohe . Täpsemalt oma hinnangut kirjeldada ei osanud . Loomulikult pole minu asi otsustada külaliste sobivuse üle Õnnekosele . Aga valvel tuleb alati olla . 
Ma vaatasin ta dokumente . Need olid välja antud Getmanne süsteemis Ektor Gabise nimele , kes pidi olema 43-aastane . Väga hea . Edasi olid paketis igasugu reiskaardid ja muu säärane . Ma lasin kõik detektorist läbi . Kõik oli korras . Interuniversumiline isikutuvastamissüsteem ütles mulle , et tegu o n Ektor Gabisega , kes on Fabulusele saabunud nelja päeva eest isikliku ettevõtmise korras . Mingit kurja polnud kodanik Gabis kuskil ilmaruumis korda saatnud . Ta polnud võlgades ega käinud planeetidel , kust võinuks hankida mõne viiruse . Ei omanud telekineesi ega telepaatia võimeid . Samuti oli ta kenasti läbinud kõik terviskontrollid Fabulusele saabudes . Tegu oli igati ontliku inimesega , kes võis edasi astuda Õnnekose linna.Tegevusala tema kaardid küll ei näidanud , kuid hetkel mind see ka ei huvitanud . Mees oli kaartide järgi palju reisinud . Ilmselt otsis ta tööd , sest enne meid oli ta läbi käinud mitmel muul kaevurplaneedil . 
" Olge teretulnud Õnnekosele , Gabis , " laususin . " Astuge edasi ! " 
Mees noogutas vaevumärgatavalt . 
" Tänan , Valvur . Mul on väga hea meel Õnnekosele saabuda . " 
" Tulite siia tööd otsima ? " pärisin rohkem viisakusest kui huvist . 
" Võiks küll nii öelda . Ilmselt tulin ma siia tööd otsima . " 
" Väga hea , praegu on meil palgad kõrged . Kuid tavaliselt saabuvad kaevurid meile läbi agentuuri . Kohapeal on keeruline end meldima hakata . Kuid ise teate . " 
" Ma arvan , et saan kõigega hakkama , aitäh . " 
Mees küünitas oma kohvrikese järele ja asutas end linna viiva heljuri poole . 
" Valvur , kas ma leian hõlpsasti mõne hotelli ? " päris ta ukselt . 
" Jah , te näete seda kohe , kui heljurist välja lähete , ärge muretsege . " 
Ja nii ta läks . Imelik tunne , mis mehe esmanägemisel tekkinud , kadus koos mehe endaga . See oligi minu esimene kohtumine Ektor Gabisega . Üks reisja , kes tuli enda sõnul Õnnekosele tööle . Mees , kelle saabumise puhul tundsin ma kerget võõristust , kuid ei midagi vastumeelset . Kui tuli , siis tuli . Ma lõpetasin oma toimetsemised jaamas ja asutasin ennast koju . Minu lähetuse lõpuni Fabuluse Õnnekosel oli veel 2 faabulusaastat . 
Järgnevate päevade jooksul ei toimunud Õnnekosel midagi erilist . Ei pidanudki toimuma . Mehed käisid tööl , lõbutsesid õhtuti kõrtsis ja elasid oma üksluist kaevurielu . Inspektorid ei leidnud meie kaevanduste tööohutuses miskitki viltu olevat ja heljusid Rumpi tagasi . Mulle ei tulnud külaline Gabis üldsegi varem meelde , kui mitme päeva pärast juhtusin juhuslikult kuulma kahe kaevuri omavahelist vestlust . Istusin samuti ühes Õnnekose trahteris ja jõin kohalikku kohvi , kui kõrvallauast hakkas kostuma vestlusjoru . Sinna olid maandunud kaks vanemat kaevurit , mõlemad siin töötanud juba aastaid . Mehed olid karmid töörügajad , kes kõrtsiski rohkem kombe kui a s j a pärast käisid . Miskipärast oli vanem neist , kiilakas Oppertz väga ärritunud ja katsus oma kaaslasele midagi selgeks teha . 
" ... ma ütlen sulle , et ta on munk . Ma olen sedasorti mehi näinud . Vaata , kuidas ta riides on , täpselt nagu neeed mungad Tanaisel ! " 
" Noh ja mis siis sellest , et munk . Ma olen siin igasuguseid näinud . Tulevad , ajavad siin mingeid asju ja kaovad minema . " 
" Ära ole nii lihtsameelne , Buck . Sa siis ei tea või , et paljud mungad on tegelikult inimrobotid . Ükski inimene ei jaksa ise mungaelu elada . Ükski sell ei jõua niipalju mööda ilmaruumi ringi kolistada ja jutlustada ... " 
" Ah jäta järgi ! Inimrobotid , kust sa sellist jaburdust kuulnud oled ! " 
" Ausõna , neid tehakse ju nüüd päris palju . Ja igasugu templid ostavad neid jumalasulasteks . Mina ei tea küll munkadest palju , aga seda ma võin öelda küll , et kõige parem munk saabki olla ainult robot . " 
" Inimrobotid võivad küll olemas olla , aga too Gabis pole nüüd küll mingi robot . Kui Gabis robot oleks , miks ta siis igal õhtul siin kõrtsis istub ? Milleks programmeerida roboteid mööda kõrtse kooserdama ? " 
" Ma ei ütlegi , et Gabis on ilmtingimata robot . Aga munk on ta kindlasti ja mungad on kahtlased tegelased , sest paljud munkadest on robotid . Ja pealegi , miks ta siin käib , istub vaikselt oma nurgas , kellegagi ei räägi , ah ? Mulle ta ei meeldi , Buck , ei meeldi . " 
Kergitasin pisut pead ja pöördusin kõnelejaid vaatama . Mehed olid elavas vestlushoos ja ei pannud mind tähelegi . Buckiks hüütut teadsin ma vähem , Oppertz aga oli minu ammune tuttav , elupõline kaevur , kes niisama tühja-tähja pärast ei ärritu . Loomulikult polnud minu asi tuvastada inimestes munki ja nende sisse-väljasõitu reguleerida . Kuid inimrobotitega oli asi teisem . Inimrobotid polnud süütud kaevanduse- , transpordi- või muud olmerobotid . Inimrobotid olid inimesed , kelle ainus vahe inimesega oli selles , et nad polnud emaihust sündinud . Inimroboti valmistamine oli meeletult kulukas ja aeganõudev ettevõtmine . Ma ei tea , millise tehnoloogiaga neid loodi , kuid kuulu järgi oli inimrobotite valmistamine võimalik ainult väga paiksetes ja kõrgtehnoloogilistes süsteemides . Nomaadtsivilisatsioonid neid ei ehitanud . Igal juhul polnud inimrobotit võimalik ei palja silma ega kergema vaatlusega harilikust inimesest eristada . Inimroboteid kasutati peamiselt kosmoselendudel ülikaugetel reisidel ning teadusuuringutes . Enamasti vist teatavat liiki katseloomadena . Kuid suures osas oli inimrobotite kohta käiv teave väga hägune ja üldiselt salajanegi . Inimesesarnaste robotite kasutamine oli rangelt piiratud ja mõnel pool ka sootuks keelatud . Näiteks nagu Fabulusel . Siia ei tohtinud siseneda ükski inimrobot ja kontroll selle üle oli väga range . Minul polnud varem ühegi inimrobotiga kokkupuudet olnud , kuid Oppertz paistis neist rohkem teadvat . Kuid Gabis ja robot ! Tolle venna dokumendid olid kõik korras , kaasa arvatud tervisekontrollid . Pealegi oli Gabis mööda galaktikaid niipalju ringi reisinud , inimrobot oleks kindlasti varem rajalt maha võetud . Pöördusin kaevurite poole . 
" Kuulge , Oppertz , mis paanikat te siin tekitate ? " küsisin kiilaspäiselt kaevurilt . 
Mehed vakatasid . Ilmselt olid nad oma vestlushoos hoopis unustanud , et keegi nende juttu pealt võib kuulda . Buck mühatas ja tõmbus tagasi oma klaasi taha . Kuna olin kõnetanud Oppetrzit , pidi too aga vastama . 
" Ei mingit paanikat , valvur . Niisama arutame siin üht- teist . " 
" Üht-teist , jah . Te ajate siin kärbseid pähe oma robotijuttudega . Kust te selle võtate ! " Tuli olla vähe karmim kui tavaliselt . 
" Ah mis te nüüd ägestute , valvur . Ei mingit paanikat ega kärbseid . Niisama kahe semu jutt , teate küll . " 
" Oppertz , ma kuulsin väga hästi . Te mainisite just nüüdsama , et kodanik Gabis , kes paari päeva eest siia Õnnekosele tuli , võib olla inimrobot . Inimrobotid on meil rangelt keelatud . Kui teil on mingit teavet , peate sellest mulle viivitamatult ette kandma . Te teate seda väga hästi . " Ilmselt olin isegi häält kõrgendanud . Mehed ümberringi kiikasid üllatunult meie poole . Pole vaja paanikat õhutada . Tõsusin püsti . 
" Ma istun nüüd siia teie lauda , Oppertz , ja te räägite mulle kõik , mis te sellest Gabisest teate ! " Viipasin kõrtsmikule uue kohvi jaoks ja kolisin kaevurite lauda . Mehed ei paistnud minu viimase toimingu üle just kõige õnnelikumad olevat , kuid lõppeks olin mina siin ülemus . 
" Noh , kust me siis alustame , Oppertz ? " 
" Vaadake , valvur , ega mina sellest munkade asjandusest suurt midagi ei tea peale selle , mida te just asja kuulsite . Olen kuulnud , et mõnel pool ostetakse inimroboteid munkadeks , nad vist juba programmeeritakse sedaviisi ja siis nad kükitavad seal templites ja teenivad miskeid jumalaid . Räägitakse aga ka , et osad mungad tehakse nagu sõnumiviiateks ja need saadetakse laia maailma jumalast kuulutust viima . " Oppertz oli vähe pabinas , kuid ilmselt ta ei valetanud . Ma mõtlen , et ta i s e ei mõelnud seda lugu välja , vaid oli kusagilt kuulnud . 
" Olgu peale , kuid mis Gabis siia puutub ? " pärisin edasi . 
Nüüd lõi ka Buck juttu kaasa . " Veider tüüp on teine küll . Tuleb õhtuti siia kõrtsi . Joogipoolist endale ei telli . Istub seal nurgas oma veidras ürbis . Istub ja mõtleb . Kui keegi juhtubki ta käest midagi pärima , siis ainult naeratab ja pobiseb midagi . " 
" Käib ta siis siin istumas ? " tundsin huvi . 
" Ja päris tihti , " jätkas Buck . " Horna , too uustulnuk , küsis ta käest üks õhtu , nii jutualustuseks , et kas Gabis ka siia tööle on tulnud . Mees ei kõssandki , Horna päris uuesti , Gabisest käis nagu värin läbi ja vastas kiiresti , tööle jah . Pole teine aga üheski agentuuris käinud . " 
Oppertz kippus Bucki täiendama . " Vaadake , valvur , tookord Hornaga , kui Gabis niimoodi võpatas , mulle tundus , et ta oleks siis nagu s i s s e l ü l i t a t u d . Ja ei istu ta siin ühti niisama . Ta kuulab väga tähelepanelikult , mida teised räägivad . " 
" Mis ürp see tal on ? " küsisin Buckilt . 
" Kaevuririided need tal küll ei ole . Pole ealseski näinud , et tööotsija kaevur nii veidralt riides käib . Väga võõras riietus , valvur , " seletas Buck . 
Saabumisel kandis Gabis küll tavalist reisuülikonda . 
" Sihuke maani larakas , valvur , " jutustas Buck edasi , " helendab vahest . Üldse ei kortsu , kui mees liigutab või istub . Oleks nagu valatud . Me pole keegi sellist ürpi varem näinud . " 
" Mood on mood , " vastasin kuivalt . Nagu naised , mõtlesin , istuvad kohvikus ja vaatvad , mis teistel seljas on . Ilmaruum on suur ja lai ja vaated moeküsimustele on planeediti väga erinevad . 
" Noh ja siis need asjandused , mis tal taskus olid . Kui see üldse oli tasku , " jätkas nüüd Oppertz . " Kaks veidrat pisikest asja . Ei mina tea , mis nad olid . Istus siin eile ja võttis ühe salamisi välja . Pani meelekohale ja nagu lülitas ennast välja . Ma arvan , et ta laadis ennast ! " 
" Või pani telepaatiat , " lõikas Buck , " kuulas , mida teised mõtlevad . Aga robot ta ikka ei ole . Seda ma ütlen küll ! " 
Ma poleks eales uskunud , et vanad mehistunud kaevurid võivad nii lapsikud olla . Kujutage ette . Kõrvalisele planeedile saabub võõras . Mees istub kõrtsis ja tegeleb mingite oma asjadega . Mingit korda ei riku . Kannab seljas võõrapärast riiet ja kasutab oma koduplaneedi kommunikatsioonivahendeid . Meie kaevurid ei tea ju maailma asjadest suurt midagi . Kontroll telepaatide üle aga on väga , väga range . Isikutuvastamissüsteemi ei saa keegi tungida ega andmeid muuta . Gabise andmed olid kinnitatud ja korras . Ja mis puutub telepaatidesse , siis neid ma tean . Rumpis viidi kord üks kursus läbi , kus telepaate tundma õpetati . Telepaadi ajauvoolude levikut skaneerib iga transpordijaama kontrollsüsteem . Gabis poleks ealeski niipalju saanud reisida , kui ta oleks telepaat olnud . Robotijutt aga oli lihtsalt puhas jama , samal põhjusel . 
" Olete neid esemeid lähemalt ka näinud ? " küsisin siiski . Mine sa tea . 
" Kus sa sellega . Õnn oli , et pilk juhuslikult peale jäi . Ega ta neid kaua ripakil ei hoidnud . Aga mina teie asemel , valvur , peaks küll selle Gabisega ühe tõsise jutu maha , " käis Oppertz peale . 
" No see jäägu minu otsustada , " olin kindel . 
" Siiski , valvur . Passige talle peale . Need mungad on kahtlased tüübid , " ei jätnud Oppertz . 
" Aga miks te üldse arvate , et ta munk on ? " 
" Noh , esiteks need riided . Ma olen Rumpis näinud Tanaise munki . Nood olid täpselt samasugused , kandsid neid veidraid ürpe . Istusid kambas koos , ümisesid , ajasid laulujoru . Hiljem lasti nad Rumpist välja visata , segasid inimesi . Hakkasid oma jutlusi pidama . Siis ei joo ega söö too Gabis midagi . Teate , mungad on ju ka sellised , ei tilkagi . Ja paastuvad nad kah . Miks , seda ma küll ei tea . Plikade vastu pole kordagi huvi tundnud . Mungad mediteerivad , täpselt nagu Gabiski oma aparaadiga . " 
Paistis , et Oppertz oli Gabist tõsiselt uurinud . Siiski , munk või mitte , mulle see korda ei läinud . Vähemalt senikaua , kuni ta pole teisi kaevureid tüütama hakanud . Jutlustajaid tõesti meil ei sallita . Eriti ei kannata neid kaevanduste administratsioon Rumpis . Jutud jumalast viivad meeste mõtted töö juurest eemale . Kaevanduse asemel mõlgub kaevureil peas taevariik . Üks rändjutlustaja , kes Fabulusele sattus , kukkus kuulutama , et Fabuluse all on põrgu ise . Keegi saatan saatvat väärisfabuliini meile peibutuseks , et inimesi põrgu väravate juurde meelitada . Mehed tahtsid nalja teha ja munga kaevandusse vedada , õnneks sekkus administratsioon ja munk toimetati Õnnekoselt ruttu minema . 
" Isegi kui Ektor Gabis on munk ja jumalasõnakuulutaja , ei sega ta ju kedagi . Ja teie , Oppertz , lõpetage oma kihutustöö . Varsti paistate ise oma juttudega inimrobotitest ühe mungana . Hoidke Gabisest parem eemale ja töötage rahus edasi , " soovitasin ülemusliku tooniga . Midagi nõmedamat kui näeruväärsena paistmine polnud Oppertzi jaoks olemas . " Olgu peale , valvur . Mis see minu asi on . Aga Gabis ... " 
" Oppertz ! " kähvasin . " Unustage see Gabis . Aitab küll . " 
Jätsin mehed omaette , tõusin püsti ja vaatasin kõrtsis ringi . Kõik oli nagu ikka . Kaevurid hakkasid kogunema , tellisid oma lahjasid kehaturgutusjooke . Minu lühike jutuajamine Oppertzi ja Buckiga polnud kellegi tähelepanu köitnud . Olin oma kohvid lõpetanud ja teha polnud suurt midagi . Ametikohustused olid tänaseks täidetud . Väljas oli sadama hakanud . Fabulus ei hellitanud vihmadega . Need polnud siin soojad suvesagarad . Kui ikka sadas , siis ämbriga ja kaua . Ehk polegi kõige targem oma varjugeneraatori patareisid kulutada , miks mitte siin samas üks tunnike mööda saata ja saju lõppemist oodata . Kuidas Buck oligi öelnud — Gabis käib siin päris tihti . Tõepoolest , munk või mitte , aga kui Oppertz siin mehi üles hakkab keerama , siis targem on asi oma kontrolli all hoida . 
Viipasin kõrtsmikule , valisin ühe vaba laua ja istusin maha . Silmanurgast märkasin , et Oppertz pani mu manöövrit tähele ja noogutas heakskiitvalt . Rehmasin talle tüdinult ja näitasin akna poole — sajab ju ! Oppertz irvitas omaette . Ju ma jäin siis Gabist ootama . Polnud mõtteski Gabisega juttu hakata ajama , tahtsin lihtsalt külalist uue pilguga vaadata . Või munk ? No mine sa tea . Veider oli Gabis kindlasti . Millegagi tegelema pole ta hakanud . Peaks homme tema kohta päringu saatma , ehk siis selgub midagi . Jäin paariks tunniks kõrtsinurka konutama ja mõtteid mõlgutama . Üritasin ajusopist välja pigistada oma teadmisi munkadest ja religioonist . Paraku ei eeldanud korravalvuri teenistus üksildases kaevanduskoloonias sügavamaid religioonialaseid teadmisi . Kõik mu arusaamad ja ettekujutused põhinesid üksikfaktidel , kokkukogumata ja süstematiseerimata mõttekildudel . Mu koduplaneedil Terranoval polnud religioonil suurt tähendust olnud . Ja kuigi Terranova oli väga vana koloonia , mille asutasid juba Maalt ( kujutage ette ! ) tulnud inimesed , polnud seal Maa tavasid enam palju säilinud . Ma ei tahtnud segadusi ja otsustasin Ektor Gabise ikkagi luubi alla võtta . Parem karta , kui kahetseda . 
Gabis tuli hilja , siis , kui olin plaanitsenud juba lahkuda . Väljas sadas veel ja tugevasti , kuid Gabis ei kandnud varju . Talle polnud seda vaja , sest , nagu nüüd ise nägin , oli tema veider ürp iseenesest heaks kaitseks vihma eest . Tõenäoliselt aitas sellest siin tundmatust materjalist kehakate ka külma ja muude koleduste vastu . Aga kentsakas oli kehakate küll . Mood on mood . Kõrts oli Gabise saabumise ajaks kenakesti kaevureid täis ja olin kindel , et Gabis mind tähele ei pannud . Mees tüüris ühe nurgalaua manu ja poetas ennnast meestesumma . Ja siis tuli mulle pähe üks kummaline idee . Miks mitte minna seniaeg , kui Gabis siin kõrtsis konutab , hotelli ja vaadata , kas Gabise eluruumis midagi veidrat või olulist silma ei hakka ? Teha niiöelda üks väike luureretk , pärast mida saab loodetavasti kogu selle munganduse ära unustada . 
Tõusin püsti , maksin arve , astusin sajusesse Õnnekose õhtusse ja seadsin sammud hotelli poole . 
Korravalvuril on Õnnekosel suur võim . Ei mingeid liigseid küsimusi , hotell kuulub linnale . Poole tunni pärast olin Gabise toas . 
Nagu arvata oli , ei midagi erilist . Harilik toapugerik , toolid , lauad , kapp ja sahtlid . Sahtlid . Avasin ühe oma isikliku koodiga . Tühi . Järgmine samuti . Kuid kolmandas ja viimases oli kaks eset . Uurisin neid viivu . Ilmselt oli üks just see veider seadeldis , mida Gabis oli kõrtsis kaasas kandnud . Huvitav , miks ta nüüd need maha jättis ? Ese oli pisike , mahtus mugavalt pihku ja kujutas endast tegelikult ümarikku sisselülitatavat paneeli . Hetkel paistis see olevat välja lülitatud . Nägin eseme pinnal mulle tundmatuid tähemärke ning imepisikesi vilkuvaid signaallampe . Tõenäoliselt mingi sidepidamisvahend . Jõudsin järeldusele , et see vidin ei huvita mind . Teine asi oli kahtlemata arusaadavam . See oli midagi medali või amuleti taolist , mida sai peenikese keti abil kaela riputada . Medal helendas kergelt , ma ei taibanud , kust see valgus tuli . Aga sellest , mis sinna peale oli kirjutatud , sain ma küll aru . " Ektor Gabisele ; " seisis seal , " kes nüüdsest on õnnistatud Teadjaks Jumala Nimel . " 
Nii et ta siis on ikkagi munk , mõtlesin . Väga hea . Panin medali ja kummalise kommunikaatori lauale . Tal pidi siin veel asju olema . Ja äkitselt tundus Gabis mulle tõepoolest väga kahtlane . Muide , tolsamal hetkel , kui mina kapiust avasin , avas Gabis äkitselt toaukse ja astus sisse . 
Ma olin absoluutselt kindel , et ta oli mulle kõrtsist peale järgnenud . Otsustasin rünnakule asuda . 
" Te olete munk ? " küsisin rangelt . " Miks te seda varjasite ? Mida te ootasite ? " 
" Varjasin ? " küsis Gabis vastu . " Jah vahest varjasingi . Ma ei olnud päris kindel , mida siit Õnnekoselt eest leian . Polnud mõtet tormata . Iga uus planeet on ikkagi uus ja omaette maailm . Ja see on väga hea , arvan ma . Enne , kui millegagi alustada , tuleb täpsemalt teada , kus alustatakse . Aga ma tulin Fabulusele kui munk . " 
Gabis ei paistnud eriti löödud olevat . Teisest küljest polnud ta ju otseselt tegelikult milleski süüdi . Teadmata , mis see veider ese tal oli , ei saanud ma teda ka salakaubanduses süüdistada . Pidin ootama , kuni saadan nende asjanduste kohta päringu . Igasugu imeasju tehakse ja tassitakse planeedilt planeedile kaasas , nii et ainult imesta . Mingi leiutaja olla , nagu räägitakse , kosmoselaeva vähendaja valmis meisterdanud . Meeletult väiksem kütusekulu , aga vähendamise peale kulub kütusesäästuga võrdselt topaasenergiat . Või näiteks Mägedeliigutaja , millest kaevurid pommis peaga pidevalt räägivad . Sehkendad pisut ühe aparaadi kallal ja mäealused rikkused on sinu . Kust ma pidin siis teadma , mis vahend see Gabisel on ? 
" Tahate öelda , et te sondeerisite pinda ? " uurisin edasi . " Miks te siis mulle kohe ei öelnud , et olete munk ja kavatsete siin oma õpetust levitada ? " 
" Arvate , Salar , et see on siis nii ohtlik ? " 
" Ma ei arva midagi , ma pean lihtsalt teadma , mis siin linnas toimub ! " Huvitav , miks , jäin samas mõttesse . Mida see õigupoolest mulle korda läheb , mida see munk siin õpetab . Ilmselt rutiin ja igavus . 
" Kuulge , istume maha ja räägime sellest , " tegi Gabis ettepaneku . " Või tahate mind äkki kaasa viia ? " 
" Ega vist , parem kuulan teid siin ära . " 
Istusime hotellitoa tagasihoidlikele tooli nime kandvatele esemetele . Nad ei reageerinud kehakumerustele absoluutselt , mis oli selge märk hotellitoa hinnaklassist . Kuigi munkadele , nagu kuulnud olin , ei pidanud taolised asjad palju korda minema . 
" Niisiis , Gabis , " otsustasin jutuohjad enda kätesse võtta . " Ma ei räägi teiega nüüd kui korravalvur , vaid kui isik , kes tunnetab siin linnas toimuva üle teatavat vastutust . Kes te olete ja mida te siin teete ? " 
Proovisin munka mitte otseselt rünnata , ma olin ju lõppeks politseinik ja pidin oskama osavalt ülekuulamist läbi viia . Kuigi , jah , praktikat oli vähevõitu . Ja Gabis oli mulle ka tegelikult liiga sümpaatne , et teda Rumpi tarida ja tõde temast sõna otseses mõttes välja pigistada . 
" Kes ma olen ja mis ma siin teen ? " kordas Gabis . " Kui palju te munkadest ja usust üldse teate ? " päris ta vastu . 
" Noh , ma tean , et nad usuvad jumalat ja teenivad teda ... omal moel . Niipalju kui on eri jumalaid , on ka eri munke . Üldsielt nad käivad ringi , kuulutavad oma tõdesid , tekitavad palju segadust ja võivad inimesi veidratele tegudele sundida . Ükskord näiteks , nagu ma kuulnud olen ... " 
Gabis katkestas mind . 
" Oodake , Salar , oodake . Ma tahan , et minust tõesti aru saaksite . Öelge mulle , kas oma koduplaneedil olid teil templid ? Kas inimesd uskusid jumalat ? " 
Hmm , kes nüüd õieti siin keda üle kuulas ? Igal juhul tuli tal lasta oma loo tuumani jõuda . 
" Ma ei oskagi teile täpselt öelda , Gabis , " katsusin meenutada . " Ma ei arva , et Õnnekosel või kodus Terranoval oleksin isiklikult kohanud usklikke . Või teadnud , mida ja miks nad usuvad . Olen neist küll kogu aeg midagi kuulnud . Religioon olevat mõnedes süsteemides kogu elukorralduse aluseks . On palju maailmu , kus keegi usujuht on ka ilmalik valitseja . Jumal olevat just tema välja valinud . Koriandril näiteks , ma tean , on juhiks keegi surematu Mante . Meest ennast pole keegi kunagi näinud aga ta ilmutab end kuskilt teisest dimensioonist kõikidele elanikele ja nii nad teavad , kuidas elada , mida teha ja muud säärast . " 
" Koriander on osavate tehnikatürannide poolt valitsetav orjade planeet , " vastas Gabis põlgusega . " Surematu Mante on lihtsalt osav trikk dimensioonikineetikaga . Ta pole jumal , ta on virtuaalne ettekujutuste summa jumalast . Võltsing . " 
" Kuid Korainder on ju tehnoloogiliselt üliarenenud . Korianderil on välja töötatud ka meie osad kõige keerulisemad kaevandusmasinad . Ja nende sõjamasinad . Ärge seda unustage . " 
" Sellest hoolimata pole Korianderi puhul midagi tegemist tõelise religiooniga . Inimestega manipuleeritakse , et nad usuksid Mantesse kui jumalasse . Kuid rääkigem tõelisest religioonist , vähemalt nii , nagu mina olen sellest aru saanud . Te mainisite just , et Terranoval te ei teadnud , mida ja miks inimesed usuvad . Kas teie arvates , Salar , on võimalik teada jumalat ja teada miks teda uskuda ? Kas usku on on võimalik teada ? " 
Nii keerulist küsimust polnud mulle keegi ammu esitanud . Keerulisem võis olla vaid vastata , miks ma siin selle mungaga istusin ja endale taolisi küsimusi lasin esitada . 
" Gabis , jätke palun , ma ei tea tõesti . Mind ei huvita sellised asjad . " 
" Salar , te ise küsisite , kes ma olen ja mis ma siin teen . Ma proovin teile vastata , et te tõesti aru saaksite . Niisiis te ei tea , kas usku saab teada ... " 
Tundsin , et mul hakkab pea valutama . Gabis aga jahvatas edasi . 
" ... on paratamatult oluline . Vaadake , religiooni võib defineerida , tunnetada , ka kirjeldada . Kuid üksi neist moodustest ei saa meile anda midagi lõplikku , mida saaksime kirjena mälusoppi kanda ja edaspidi kui ainuõiget kasutada . Vajadus religiooni järele tuleneb inimese igiomasest soovist teada saada tõde oma eksistentsi kohta . See vajadus ei ole looduses , vaid inimeses endas . Kaasa sündinud , kui soovite . Seda pole võimalik ületada üksikisiku tasemel , küll aga riiklikult suunatuna metamorfoosis igaühele ja kõigile , nagu näiteks Korianderil . Inimkonna algul , neil ammustel aegadel maal , tekkisid religioonid , tekkisid koos inimestega . " 
" Seda ma tean , " kinnitasin . " Maalt on pärit inimsugu ja uskumused . Maalt sai kõik alguse . " 
" Hästi öeldud , Salar , " kiitis Gabis , " just maalt sai kõik alguse . Maalt sai alguse ka tradistioon kanda religioon ajatute asjade kilda , kuid sellest hiljem . Kuid nagu on selgunud , on ka religioonidel oma aeg . Aga katsun järjekorras teile oma mõtteid arusaadavaks teha . Niisiis tekkisid religioonid koos inimestega . Kui inimene hakkas ümbritsevat mõistma , sai ta aru , et kõiksus , või ütleme lihtsamalt , maa , elab kauem kui tema . Inimene ise oma soovide ja arusaamade maailmaga on vaid tühine ajalik tolmukübe ajatus universumis . Inimese osaks on elada oma elu ja lahkuda . Kaduda , hävida , haihtuda . Inimene on ajalik ja surelik . See on kurblik paratamatus , ületamatu tõde , eemaletõukav tõdemus — me kaome ja sureme , aga maailm jääb . " 
" Kuid maailmugi on võimalik hävitada , " sekkusin . Tunnistan , et Gabise rahulik seletusmaneer asjadest , millest kunagi pole ise mõelnud , hakkas mulle huvi pakkuma . " Näiteks toosama Koriandergi on hävitanud palju maailmu . " 
" Seda küll , Salar . Maailmu o n võimalik hävitada . Aga hävitada ei saa kõiki maailmu , seda energiat , mis on maailmad loonud . Universum oma kõiksuses on jääv . Üksikinimene võib end surematuks teha oma tegude läbi , füüsiliselt aga ei iial . Surematus on ulm , mis on religioonide põhjuseks . Niisiis leiab inimene end vastakuti kohutava tõdemusega oma surelikkusest . Ei , karjub ta , see pole võimalik . Ma ei võta seda vastu . See pole õiglane , see e i saa nii olla . Midagi peab jääma , ma ei saa niisama haihtuda . Ja nii mõtlesidki esimesed inimesd välja surnute maailmad , kus lahkunud oma surnuelu edasi elasid . Kõdunev inimihu hauas ja oma kadumise etteteadmine ei saanud kuidagi kokku käia meenutusega inimliku tunnetustäiusega maailmast . See on vaid minu ihu , mis kõduneb või tuhana õhku haihtub , mõtlesid inimesed . Mina aga ei ole ju pelgalt ihu , mul on tunded ja mõistmine mind ümbritsevast maailmast . Mul on minu vaim , minu olemus . Ma elan edasi , ma pean edasi elama . Inimene ongi ju ainult elu , ei rohkem , ei vähem . Ja inimesed tahavad elada ka siis , kui midagi enam ei ole . Ja nii tekkisidki religioonid , kõik sarnased oma lootuses inimese eluiga pikendada , kasvõi sealpoolsusega . Ja siis oli inimesele vaja jumalat . Jumal pidi olema loovuse andja ja elu kandja . Inimene kandis jumala kujutuse paratamatustest nagu saaki hävitav vihmasadu või laevu uputav torm edasi inimese enda eksistentsi lahutamatute küsimuste juurde . Jõuate mind jälgida , Salar ? " 
Veider , aga ma kuulasin teda ja sain isegi aru . Mitte kõigest muidugi . Näiteks ikkagi sellest , miks ma siin istun ja teda kuulan . 
" See on muidugi huvitav , Gabis , " möönsin siiski , " kuid ikkagi , miks te seda kõike räägite . Te ei pea ju mulle tegelikult üldse niipalju seletama . Olete munk , siis olete , ärge ainult pahandust tehke . Aga rääkige lõpuni , ega mul kiiret ei ole . " 
" Aitäh , Salar . Võite seda ka nii võtta , et ma tahan lihtsalt kellegagi rääkida . " 
" See on iseasi , mina olen hea kuulaja . Laske aga edasi . " 
Gabis sirutas ennast , nagu mulle tundus , mugavamasse asendisse . Akna taga kumas sulnis Fabuluse õhtu , sadu oli lõppenud . Ja mina , Õnnekose korravalvur , kuulasin ühe munga heietusi jumalast.Gabis jätkas . 
" Inimene on alati tahtnud oma jumalat personifitseerida . Isegi siis , kui jumalana hakati ette kujutama teadvust , pidi viimane ju kellelegi kuuluma . Nii tekkisid ühejumalausud ... " 
" Nagu Korianderil ! " rehmasin vahele . 
" Jätke ükskord see õnnetu Koriander , " lõi Gabis tülpinult käega , " Koriander on võlts . " 
" Olgu , ma unustan selle õnnetu Korianderi , " lubasin naerdes . 
" Väga hea . Niisiis hakkasid inimesed jumalikke ilmutusi leidma kõiges , milles soovisid . Te teate , et Maa oli omal ajal geograafiliselt väga erinev , mitte nagu praegu . Algul ei elanud inimesed igal pool . Inimkond oli suhteliselt laialipaisatud . Mõnel pool , ülimalt headel ilmastikulise kliimaga aladel kujunesid aga kokkupuuted erinevate hõimude , rahvaste ja tsivilisatsioonide vahel . Vastastikku jagati teadmisi ja kultuure . Nii tekkisidki ka mitmete eri rahvaste uskudest sulamid . Vahetati jumalaid ja ettekujutusi nendest . Kuid tähtis polegi niivõrd eri religioonide kokkusulamine , vaid nende edasikandumine . Kümme usku sulasid viieks ja levisid tagasi kümne algupärase alale , aga juba muundunud kujul . Ja inimene otsis uuest sulamist ikka kõige meelepärasemat . " 
" Igavest elu , " pärisin äkki hargnema hakanud mõttevoolu ajel . 
" Just . Ilmselt nii see oli . " 
" Ilmselt ? Kas te siis täpselt ei teagi ? " 
" Me räägime inimkonna koidikust , Salar . Me räägime päris algusest , ajast , mil inimkond oli aheldatud oma sünniplaneedile . Keegi ei teagi enam täpselt , millal see oli , kui esimesi uske hakati kirja panema . Kirjaoskusega tekkis teatud püsivus , tekkisid kirjutajad ja tekkis usuteadus . Kuid see pole peamine . " 
" Ja mis on peamine ? " 
" Aeg , " ohkas Gabis . " Aeg on kõiksuse mõõt , nii rumalalt kui see ka ei kõla . Mäletate , et ütlesin ennist , et inimkond kandis religiooni ajatute asjade kilda . Maal tekkisid mitmed usud , nad levisid erinevalt , inimesed uskusid neid erinevalt . Nagu ükski usk ei hõlmanud kõiki rahvaid , ei hõlmanud religioossus kõiki inimesi . Enamus ei vaevunud sedastama oma seost usuga , võibolla just tänu nendele inimestele algaski Kolonisatsioon , kes teab ? " 
" Ja seda ütlete teie , munk ? " 
" Kuulake edasi . Kas teate , kui palju oli Maal jumalaid , kui kosmoseajastu algas ? Ühtedes ja samades rakettides lendasid tähtede poole eri jumalaid uskuvad inimesed . Võimalik aga ka , et üldse mitte uskuvad inimesed . " 
" Miks siis ? Ise te rääkisite , et religioon on inimesele nii igiomane ? " pärisin . 
" Kas teile on ? " küsis Gabis vaikselt vastu . 
" Üldiselt mitte . " 
" Me ei tea , millistes oludes ja milliste juhtumuste ajel sündisid peamised usundid Maal . Ilmselt pidid aset leidma sündmused , mis tolleaegseile inimesile pidid vähemalt näiliselt veenvalt suutma ületada elu ja surma piiri . Me ei tea , kas need olid tõelised jumaliku või mingi määratlemata teadvuse ilmingud . Või olid nad osavalt instseneeritud johtuvalt mõne huvigrupi soovidest . Pigem viimast . Kuid on selge , et aset leidsid niiöelda imed . Ainult tavaelus kogematu võib inimesile anda tugeva religioosse impulsi . Kõik need sündmused pandi kirja ja kandusid edasi . Kahjuks mitte meieni . Kuid oluline on see , et me ei tea seda kõike täpselt , ja selles asi ongi . 
Religioonind vananevad , Salar . Teaduse ja tehnika areng on selle juures vaid üks kõrvalaspekt . Olulisem on aeg ise . Usundid sünnivad , kasvavavd , elavad üle oma lapsemeelse siiruse ja otsekohesuse , jõuavad küpsesse loome- ja teotsemisikka , hakkavad keskiga ületades kalduma sofismi ja keerutamisse , vanaks jäädes aga meenutama kuldseid noorusaegu , üritavad ühendada oma elukogemust mööda tormava uue ajaga , kuni lõpuks põevad valuliselt vanadusnõtrust . Ja surevad välja . 
Usundite tekkepõhjused ja algsed impulsid hakkavad inimestel meelest ära minema ja ununema . Ja nii kaotavad usud aja jooksul oma olulisi kvalitatiivseid omadusi , ehk neidki , mis kunagi olid nende tõukejõuks ja põhituumaks . Samamoodi omandavad usud juurde uuendusi ja lisandusi , ka selliseid , mis neid sootuks muudavad . Näiteks lahjemaks . Kui kunagi leidsidki Maal aset sündmused , milles ilmutas ennast kõrgeim teadvus , siis on nad juba ammu meelest läinud . " 
Gabis vaatas mulle küsivalt otsa . Ilmselt ootas ta , et midagi ütlen . Oma üllatuseks avastasin , et ei pidanudki oluliselt pingutama . Küsimus oli mul olemas . 
" Kuid ometi on praegu palju uske , mõned hõlmavad minu teada isegi terveid galaktikaid , kas nad on siis pärit hilisemast ajast ? " 
" Nojah , " kohendas Gabis end toolis , " ilmselt polnud Maal kujunenud religioonid just need asjad , mida inimesed esimeses järjekorras kosmosesse kaasa võtsid . Nagu kindlasti võisid seda olla perekonnapildid või hambaharjad . " 
" Hambahari ? Mis see on ? " ei saanud ma Gabisest aru . 
Viimane põksus naerda . " Pole oluline , ma sain ühes kloostris üpris hügieenilise kasvatuse . Nad olid seal ühed veidrikud kõik . Aga olgu . Vaadake asjale niimoodi , et midagi uskudest imbus kahtlemata ka kosmoselaevadesse , kuid need olid vaid hääbumisele määratud järelvõnked . Nagu ütlesin , olid tõeliselt tähendusrikkad religioossed sündmused Kolonisatsiooni alguseks ajas väga kaugele maha jäänud . Kui edaspidi hakkasid kujunema esimesed kolooniad , see tähendab inimesed hakkasid uutes maailmates kohanema , mõtlesid nad välja uued usud . Või anti need neile . Igal juhul jõudsid needki kasvada ja osad ka surra . " 
" Kuidas ? " 
" Oodake pisut . Kõigest järjekorras . " Oli näha , et Gabisele meeldis pikki jutte pidada . Isegi minu piiratud teadmiste juures mungaelust kangastusid mulle äkki lõputuna tunduvad usualased keskustelud kloostreis . Gabis jätkas . 
" Kuid kujutagem nüüd hetkeks , et on olemas Kõrgem Teadvus , millelt algreligioonid Maal olid innustust saanud . Universumi ülim liikumapanev jõud , millelt saadud sõnumeid esimesed usundid inimkonna hällis olid vastavalt oma arusaamade järgi kohandanud või mugandanud . Tõlkinud omale arusaadavasse keelde , lisanud ehk lihtsaid inimlikke käitumisreegleid ja kõige oleva tekkepõhjendusi . Mis te arvate , Salar , kui selline jõud on olemas , ükskõik millisel kujul , öelge , kuidas ta pidanuks toimima uuel ajastul ? Inimesed lahkusid Maalt , pühapaigad jäid kaugele maha , sõnumid olid ununenud . Side oli katkenud . " 
" Teil on keerukad küsimused , Gabis , " ei osanud ma midagi pakkuda . " Kui inimesed need oma uskumused hülgasid , ju nad polnud siis enam olulised . Mis sel jõul siis ikka üle jäi . " 
" Väga hea , Salar . Polnud olulised , õige tähelepanek . Mõistlik on arvata , et omaaegsed religioonid kaotasid oma tähenduse , said vanaks , surid välja . Kuid ikkagi . Mida pidanuks see jõud tegema ? " 
" Kuulge ma tõesti ei tea . Ma ei saa ennast asetada selle asjanduse olukorda . " 
" Te ei peagi , sest te ei saa . Ma isegi ei tea , kas ta on üldse olemas . Ma üritan vaid luua mingit selgust oma mõtetes . Ma oletan ja arvan . Lööge kaasa , Salar , laske nagu öeldakse , oma vaim vabaks kõikvõimaliku maailma ! " 
" Noh , kui see Jõud , nagu te räägite , oli näinud , et tema üritus luhtus , siis võis ta ju uuesti proovida ? Kui seda vaja oli . " 
Gabis vaatas oma sügavate silmadega mulle otsa ja miski ütles mulle , et olin öelnud midagi olulist . Vaatasin küsivalt talle otsa , ootasin reageeringut . Seda ei järgnenud pikka aega . Ma vist haigutasin . Lõpuks Gabis naeratas vaevumärgatavalt ja ütles väga vaikselt : 
" Ma olin seal , Salar . " 
Ma ei saanud algul aru . 
" Kus te olite ? " 
" Mina ja paljud teised , " jätkas Gabis , " Toraani süsteemis , Hundi planeedil . Meid oli palju . Tuhandeid . Keegi ei teadnud , miks ta oli sinna lennanud . Me lihtsalt olime seal ja me kõik teadsime , et pidime seal olema . Seda on raske kirjeldada . " 
" Toraani süsteem ? " katsusin meenutada . " Ei tule ette . Kusagil kaugel ilmselt ? " 
" Väga kaugel siit . Väga . Aga see pole oluline . " 
Nojah , Fabulusest on tegelikult kõik väga kaugel . Fabulus on ju täielik kolgas . Suur kaevandus . Ega ilmaasjad siia ei jõua . 
" Mis seal Hundil siis juhtus ? " küsisin mõttessevajunud mungalt . 
" Seesama , mida te just mainisite . Ta proovis uuesti . " 
" See kõikvõimas jõud või ? " 
" Ilmselt küll . Teisiti ma seda seletada ei oska . " 
" Mis siis juhtus ? Kas midagi vigade paranduse taolist ? " 
" Ei , mitte päris . Vaadake , nüüd tulebki see kõige keerulisem . Ma ei teagi , kas suudan seda kõike teile selgitada . Selles ongi osalt minu siiasaabumise põhjus , millise uurimisest te ju alustasite . Ma lendasin Hundile , mind oli kutsutud , nagu ka teisi . Kas Fabulusel linde on , Salar ? " 
" Lendnokad ja tuttpiilud peamiselt . Elavad Suure Vee ääres kaljudel . Neid on sisemaal harva näha . Mis siis ? " 
" Mõnelpool kogunevad linnud parvedesse ja lendavad igal aastal koos kaugele maale . Selliseid parvesid on tuhandeid . Ma olen nende kogunemist näinud . Nad muudkui tulevad ja tulevad , kõik parved eri paigust . Nad ei tea miks , aga nad tulevad . Mul oli Hundil just selline tunne . Tuhanded minusugused olid ilmaruumi eri paigust teadmata põhjusel kokku lennanud . Me pidime olema tunnistajaks millelegi , mis polnud meile oma olemust varem avanud . Me olime Hundil pikka aega , olime ootel , panime end valmis , avanesime . " 
" Ja siis ? " 
" Ja siis me surime ära . Kõik viimseni . " 
" Tohoh ! " midagi muud ei tulnud mul pähe kosta . 
" Me olime surnud . Aga seda on võimatu seletada . Seda ei peagi seletama , just nii oli kõik mõeldud , et ei pea seletama . Teadvust ei olnud , teadvuse asemel oli teadmine oma surmast . Ja kõiksusest . Mateeria ei tähendanud enam midagi , polnud õnne ega õnnetust . Surma ei saanud tunnetada , seda sai ainult teada . Oma oleku kohta ei saanud küsida , kus , millal , kuidas . Dimensioon , mõõtmed , aeg , mateeria olid mujal . Ja siis äkki on kõik jälle tagasi , mateeria on taas olemas . Me olime jälle elus ja kõik oli nagu enne ja samas nii teistmoodi kui enne . Nüüd olid meil teadmine , sõnum ja ülesanne . " 
Olin proovinud seni Gabise mõtteleõnga jälgida ja see oli ka ümmarguselt võimalik . Surnud olemist aga ei kavatsenudki ma aru saama hakata . Ei saa olla surnud ja siis jälle elus . Inimest ei saa niimoodi vähekeseks ajaks välja suretada ja siis jälle ellu äratada . Egas inimene pole mingi lüliti , et lülitad sisse ja väl ... Stopp ! Stopp ... 
Midagi hakkas ühendama . See veider asjandus seal Gabise " taskus " . Sisselülitamine . Kujutasin elavalt ette pilti , kuidas Gabis kõrtsinurgas konutades end oma generaatoriga sisse lülitab . Kuulujutud ja legendid , mis kuskilt ilmaruumist kaevurite kõrvu jõudnud . Inimrobotid . 
Ent ei mingeid ennatlikke järeldusi . 
" Seda suremise asja on raske uskuda , Gabis . Või mis ? Te olete ju ikkagi üsna elus ? " 
" Jah , ma olen elus . Muidu poleks suremisel mõtet olnud . Aga te ei usu mind , ega ju , Salar ? " 
" Kuidas saaks uskuda surnud olemisse ? Inimene ei saa olla niisama lihtsalt surnud ! " 
" Kuidas saaks uskuda surnud olemisse ? " kordas Gabis minu järel . " Ega ei saagi ju . Siin iva ongi . Suremise ja elluärkamise uskumine oli mitme Maa algreligiooni tuum . Aga religioon on usk . Uude ellu , ükskõik siis millises vormis see kogetav saab olema , peab uskuma . See usk ongi usk , Salar . Usku ei saa teada . Sa usud , kui sa ei tea , ja sa ei usu enam , kui sa juba tead . " 
Me olime kaua jutelnud , vist liiga kaua . Ja Gabise luulud hakkasid mind kergelt tüütama.Tuli otsad kokku tõmmata . 
" Mis ese see teil on ? " küsisin ja näitasin laua poole , kuhu olin ennist pillanud Gabise veidra seadeldise . 
" See ? See on tõend . See tapab . Ja äratab ellu . Õigupoolest pole mul seda enam vaja . " 
" Kas te olete sellega kedagi tapnud ? " 
" See ei ole nii lihtne , Salar . Ma saaksin sellega ennast ja teisi surma saata . See annab teadmise surmast ja äratab su taas elule . See ese on Hundilt . " 
Gabise hääl hakkas muutuma . See kaldus kähedamaks , nagu oleks tal suu kuivama hakanud . Mees tõusis oma toolilt ja läks laua juurde . Ta sirutas käe oma " suveniiri " järele ja ese liigahtas ning hüppas ta pihku . Osav trikk . Gabis põrnitses oma saaki ja surus siis selle tugevalt rusikasse . 
" See on tõend , Salar , " jätkas ta . " Tõend ja vabadus . See oli meil kõigil olemas , kui Hundilt lahkusime oma ülesandele . Me olime pärast surma muutunud . " 
Milline võiks olla roboti ettekujutus surmast , mõtlesin ? Mida tunneb robot , kui ta välja lülitatakse , kuidas ta võiks vastu võtta elluärkamise ? Loogiline mõtteviis vastaks , et olenevalt programmist . Aga inimrobot on midagi muud kui tavarobot . Ta on inimrobot . Ma kaldusin arvama , et inimrobotile on peale inimihu antud ka inimlikkust . Ja kui ma olin Gabisest õieti aru saanud , siis kalduvus religioossusele pidi olema väga inimlik . Ilmselt pidi inimrobot valdama mingit ettekujutust surmast ja kui see nii oli , siis miks ei võinud mõni inimrobot oma kübermaailmas väljalülitamist surmaks pidada . Nagu linnud lendasid nad Hundile kokku . Kui kuradima poeetiline ! Aga kas näiteks remondidepoosse kokkukutsumine ja robotiprogrammi täienduste sisseviimine ei või siis anda robotile , tema igiinimlikele kübergeenidele põhjust religiooniks ? 
" See jõud , mida me tinglikult võiksime nimetada kõiksuse teadvuseks , proovis seal Hundil uuesti . " Gabis seisis püsti ja pigistas eset kramplikult käes . " Inimene oli lahkunud maalt , heitnud endalt religioonide kütked , lennanud lõpmatusse . Inimese jaoks oli elu ja surma müsteerium leidnud lahenduse ruumis . Inimene oli ilmaruumi avarustega ületanud oma eksistensti traagika . Maa religioonid olid ühe planeedi religioonid , nad saidki ainult võrsuda ja idaneda piiratud ruumis . Võibolla oli ilmaruumi avaruste jõudmisel inimese haardeulatusse ületatud kõiksuse teadvuse talutavuse piir . Ma ei tea seda ja ma ei tea miks just mina ja need teised olid Hundile välja valitud . Meid kutsuti kokku ja meile anti teadmine , et elu ja surm on kellegi kätes , kes on kõrgem kui inimene . Ei , Salar , ei , meid ei muudetud surematuteks . Inimene oli ja jääb surelikuks , aga meile anti kogemus , et kui maises elus on võimalik niiviisi ületada elu ja surma piiri , siis peaks see ka kuskil mujal võimalik olema . Meile anti teada . Ja see oli viga . " 
" Viga ? " 
" See ese , " Gabis lajatas oma seadeldise rusikast lauale tagasi , " see ese , " jätkas ta , " on tõend surelikkusest ja surematusest . Meile anti Hundil uus religioon ja meie , väljavalitud , pidime selle ilmaruumi laiali kandma . Jaa , me uskusime siis ja tugevalt . Meie usk oli vankumatu . Aga see oli ammu , Salar , väga ammu . Ma olin siis noor . Me saime teadmise , võimalik et igaüks erineva . Me moodustasime kloostri , saime munkadeks ja proovisime leida selgust oma teadmistes ja kogemustes . Me töötasime välja metoodika ja dogmaatika . Me alustasime usu , me olime jüngrid , valgustatud ja kõikvõimsad , sest meil oli t õ e n d . See siin , " Gabis näitas jälle ome veidrale esemele . " See oli meie pööramisvahend ja usutunnistus , sel pole nime , talle pole nime tarvis . Me lendasime laiali üle ilmaruumi , igalühel oma maailmad ja inimesed , kelleni sõnum viia . Selle eseme abil . Enam polnud vaja sõna , usk pidi põhinema teadmisel ... " 
" Pidaege hoogu , Gabis ! " katkestasin munga sõnadevoolu . " Te räägite , et te saite uue usu ja hakkasite seda laiali kandma . Kuid miks see pole siis levinud ? Kus see on ? Vähemalt meie siin Õnnekosel pole sellest midagi kuulnud . " 
" Ma ju räägin teile , kuulake . Saage aru . Meile anti tõend usust , inimene sai usku teada . Aga religioon ei t ö ö t a niiviisi . Me äpardusime , sest sellist usku pole inimestele vaja . Meie pühendumust ja entusiasmi võeti igal pool vastu ükskõiksusega . Me pakkusime inimestele võimalust teada oma surelikkuse ületamisest , aga see ei jõudnud , ei saanudki pärale jõuda . Paljudel planeetidel olid oma usud , kuid need ei olnud inspireeritud tegelikult Kõiksusest . Inimene vajas , kui üldse vajas , vaid segast sofismi jumala headusest . Enamasti ei vajanud . Teistel , kohalikel religioonidel oli inimestele rohkem pakkuda . Me olime vaid üks sekt teiste seas . Aegupidi sain ma aru , Salar , et ma ise ka ei usu , vaid tean . Aga inimene pole kunagi nõus võtma teadmist usu pähe . Selleks on ta liiga uhke . Meie mungad taandusid kaugetele planeetidele kloostritesse , ootama uut sõnumit , edasi arendama vahendeid . Vähemalt nii nad ise arvasid . Mina aga hülgasin oma usu , sest sellest oli saanud pelk teadmine , mida polnud kellelegi tarvis . Hundil oli meile mõjunud käsk . See aga tegelikult oli katse , Salar , nagu te õieti mainisite , proovis too jõud lihtsalt uuesti . Aga ta ei suutnud enam aheldada inimest . " 
Gabis oli ennast tühjaks rääkinud . Ja ma ei teadnudki enam , mida arvata . Gabise skeemid olid minu jaoks liiga keerukad . Mind ei huvitanud religioonid . Enam . 
" Kas teie endised semud nendes kloostrites kasutasid roboteid ? Kas nad ostsid inimroboteid munkadesks ? " 
Gabis raputas nukralt pead . " Ei , mitte meie . Teised küll . Inimrobotid on surematud , nad ainult kuluvad ja neid tuleb aegajalt uuesti kohendada . Nad on lõppeks ju ainult robotid . Mis tolku oleks neile surematusest rääkida , veel enam sellest kogemust anda ? Roboteid kasutavad enamus sekte , kelle usuline visadus on võrdeline nende taotluste küündimatusega . " 
" Mis te siis õieti olete , Gabis ? Miks te Õnnekosele tulite ? " 
" Te olete seda juba minult küsinud , Salar . Mäletate , seal transpordijaamas , kui ma saabusin ? Te küsisite , kas ma tulin Õnnekosele tööd otsima . Ma vastasin , et küllap vist . Teate , Salar , minu mungaelu on andnud mulle ühe veidra omaduse . Ma ei valeta kunagi . " 
