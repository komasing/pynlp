

                             PAKENDI INFOLEHT: INFORMATSIOON KASUTAJALE

                                         Alprazolam Orion 0,25 mg, tabletid
                                          Alprazolam Orion 0,5 mg, tabletid
                                           Alprazolam Orion 1 mg, tabletid
                                                    Alprasolaam


              Enne ravimi võtmist lugege hoolikalt infolehte.
              - Hoidke infoleht alles, et seda vajadusel uuesti lugeda.
              - Kui teil on lisaküsimusi, pidage nõu oma arsti või apteekriga.
              - Ravim on välja kirjutatud teile. Ärge andke seda kellelegi teisele. Ravim võib olla neile kahjulik,
              isegi kui haigussümptomid on sarnased.
              - Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida
              selles infolehes ei ole nimetatud, palun rääkige sellest oma arstile või apteekrile.

              Infolehes antakse ülevaade:
              1. Mis ravim on Alprazolam Orion ja milleks seda kasutatakse
              2. Mida on vaja teada enne Alprazolam Orion’i võtmist
              3. Kuidas Alprazolam Orion’i võtta
              4. Võimalikud kõrvaltoimed
              5. Kuidas Alprazolam Orion’i säilitada
              6. Lisainfo


              1. MIS RAVIM ON ALPRAZOLAM ORION JA MILLEKS SEDA KASUTATAKSE

              Toimeaine on alprasolaam. See kuulub ravimite rühma, mida nimetatakse bensodiasepiinideks.
              Alprasolaam toimib kesknärvisüsteemi kaudu, vähendades ärevust. Sellel on ka rahustav, uimasust
              tekitav ja lihaslõõgastav toime.

              Alprasolaam Orion’i kasutatakse
              • paanikahäirete raviks,
              • ärevuse sümptomaatiliseks raviks.

              Alprasolaam on näidustatud ainult siis, kui häire on raskekujuline, kahjustab töövõimet või põhjustab
              inimesel väljendunud pingeseisundit.

              Arst võib olla määranud teile selle ravimi mõne teise haiguse raviks, mida pole nimetatud käesolevas
              pakendi infolehes.


              2. MIDA ON VAJA TEADA ENNE ALPRAZOLAM ORION`i VÕTMIST

              Ärge võtke Alprazolam Orion’i
              •     kui te olete allergiline (ülitundlik) alprasolaami, teiste bensodiasepiinide või Alprazolam
              Orion’i mõne koostisosa suhtes
              •     kui teil on diagnoositud myasthenia gravis (haigus, mis põhjustab lihaste nõrkust)
              •     kui teil esineb raske hingamispuudulikkus
              •     kui teil on uneapnoe (pikenenud mööduv paus hingamises magamise ajal)
              •     kui teil on raske maksapuudulikkus

              Eriline ettevaatus on vajalik ravimiga Alprazolam Orion
              Küsige nõu oma arstilt enne kui te võtate Alprazolam Orion´i
              • kui te märkate, et tableti mõju nõrgeneb, kui olete kasutanud neid mitu nädalat (tolerants)
              • olete mures alprasolaami poolt põhjustatud füüsilise ja psüühilise sõltuvuse pärast. Kui te ei soovi
              ravi peatada, võib teil olla psüühiline sõltuvus sellest ravimist. Kui on füüsiline sõltuvus, on ravi


             lõpetamisega seotud ärajätunähud (vt lõik 3 "Kui te lõpetate Alprazolam Orion´i võtmise). Sõltuvuse
              oht on suurem kui annus ja ravi kestus suurenevad ning on suurem patsientidel, kellel on anamneesis
              alkoholi või ravimite kuritarvitamine. Seetõttu peab ravi olema võimalikult lühike.
              • anamneesis on alkoholi, ravimite või narkootikumide kuritarvitamine
              • on olnud mälu häired. Mälukaotus esineb tavaliselt mitmeid tunde peale ravimi võtmist.
              • tekivad ootamatud reaktsioonid nt rahutus, agitatsioon, ärrituvus, vihahood, õudusunenäod, süveneb
              unetus, hallutsinatsioonid, psühhoosid, ebasobiv käitumine, deliirium ja muud käitumishäired. Need
              ootamatud kõrvaltoimed esinevad sagedamini lastel ja eakatel patsientidel.
              • krooniline kopsuhaigus
              • kui te kasutate samaaegselt alkoholi ja rahustavaid ravimeid
              • kui teil on raske depressioon (suitsiidioht)
              • on diagnoositud neeru-või maksafunktsiooni kahjustus
              • on diagnoositud mõni psühhiaatriline haigus
              • on teatud tüüpi glaukoom.

              Kui teil on tulemas operatsioon
              Öelge oma arstile, et te võtate Alprazolam Orion´i.

              Lapsed ja noorukid
              Küsige nõu oma arstilt, kui te olete alla 18-aastane. Selle ravimi ohutust ei ole alla 18-aastastel
              patsientidel kindlaks tehtud.

              Võtmine koos teiste ravimitega
              Palun informeerige oma arsti kui te kasutate või olete hiljuti kasutanud mingeid muid ravimeid, kaasa
              arvatud retseptiga või ilma retseptita ostetud ravimeid, taimseid ravimeid ja loodustooteid.

              Mõned ravimid võivad põhjustada kõrvaltoimeid, kui neid võetakse samal ajal alprasolaamiga. Kui te
              võtate samaaegselt teatud teisi ravimeid, võib see mõjutada ravi efektiivsust. Sel juhul võib arst
              korrigeerida teie ravi või annustamisjuhendit.
              Sellised ravimid on:

              Ravimid, mis suurendavad alprasolaami rahustavat toimet:
              •     unerohud ja rahustid
              •     antipsühhootikumid ja antidepressandid
              •     epilepsiavastased ravimid
              •     anesteetilised ained
              •     tugevad valuvaigistid, mis toimivad kesknärvisüsteemi kaudu
              •     sedatiivsed antihistamiinikumid

              Ravimid, mis suurendavad alprasolaami toimet, kuna nad vähendavad selle metabolismi maksas:
              •     nefasodoon, fluvoksamiin, fluoksetiin, sertraliin (raske depressiooni ravimid)
              •     tsimetidiin (kasutatake kõhu probleemide raviks)
              •     HIV ravis kasutatavad ravimid
              •     dekstropropoksüfeen
              •     suukaudsed rasestumisvastased ravimid
              •     diltiaseem (vererõhu ja südame ravim)
              •     teatud antibiootikumid (n. erütromütsiin ja troleandomütsiin) ja teatud seeninfektsioonide
              raviks kasutatavad ravimid (nt. itrakonasool, ketokonasool)

              Ravimid, mis vähendavad alprasolaami toimet, kuna nad suurendavad selle metabolismi maksas:
              •     karbamasepiin ja fenütoiin (epilepsiavastased ravimid, mida kasutatakse ka muudes ravides)
              •     naistepuna (Hypericum perforatum, taimne ravim)
              •     rifampitsiin (tuberkuloosivastane ravim)

              Alprasolaam suurendab järgmiste ravimite toimet:
              •     digoksiin (südame ravim)


             •  müorelaksandid
              •     imipramiin ja desipramiin (raske depressiooni ravimid)
              •     klosapiin (psühhoosi ravim). Suureneb risk hingamis- ja/või südameseiskuseks.

              Alkohol tugevdab alprasolaami rahustavat toimet.

              Järgmine kord, kui lähete arsti vastuvõtule, palun ärge unustage öelda, et te võtate Alprazolam Orion´i.

              Alprazolam Orion’i võtmine koos toidu ja joogiga
              Võtke tablett klaasi vee või mõne muu vedelikuga.

              Alkohol
              Ärge tarvitage alkoholi kui te võtate Alprazolam Orion´i.

              Rasedus ja imetamine
              Alprasolaam Orion´i ei tohi kasutada raseduse ajal välja arvatud juhul, kui teie arst leiab, et see on
              absoluutselt vajalik ema raviks.
              Puuduvad piisavad kogemused alprasolaami kasutamise kohta rasedatel. Ärge võtke Alprazolam
              Orion´i, kui te olete rase või planeerite rasedust, välja arvatud juhul, kui teie arst peab seda rangelt
              näidustatuks. Tähelepanekud inimestel on näidanud, et alprasolaam võib olla kahjulik sündimata
              lapsele. Kui te olete rase või planeerite rasedust, konsulteerige oma arstiga võimalust ravi lõpetada.
              Kui te võtate Alprazolam Orion´i kuni lapse sünnini, teavitage oma arsti, kuna teie vastsündinul lapsel
              võivad ilmneda mõned ärajätunähud pärast sündi.

              Ärge toitke last rinnaga, kui võtate Alprazolam Orion´i. On oht, et see avaldab mõju lapsele.

              Kui te olete rase või plaanite rasestuda või kui te toidate last rinnaga, küsige nõu oma arstilt enne
              Alprazolam Orion´i võtmist.

              Autojuhtimine ja masinatega töötamine
              Alprasolaam võib tänu rahustavale, lihaseid lõõgastavale ja uimasust tekitavale toimele mõjutada
              hakkama saamist liikluses ja ülesandeid, mis nõuavad erilist tähelepanu, eriti ravi alguses ja ebapiisava
              une korral. Sel põhjusel ärge sõitke autoga ega töötage masinatega ravi ajal Alprazolam Orion´iga.

              Oluline teave mõningate Alprazolam Orion’i koostisainete suhtes
              Alprazolam Orion tabletid sisaldavad laktoosi: 85,7 mg (0,25 mg tabletid), 85,5 mg (0,5 mg tabletid)
              või 171 mg (1 mg tabletid). Kui arst on öelnud, et te ei talu teatuid suhkruid, peate enne ravimi
              kasutamist konsulteerima arstiga.


              3. KUIDAS ALPRAZOLAM ORION’i VÕTTA

              Teie arst on määranud teie seisundile sobiva individuaalse annuse ja ravi kestuse. Võtke Alprazolam
              Orion´i alati täpselt nii nagu arst on teile rääkinud. Ravi alustatakse sageli väikese annusega, mida
              vajadusel järk-järgult suurendatakse. Ärge muutke annust ega lõpetage Alprazolam Orion´i võtmist
              ilma arstiga nõu pidamata. On soovitatav, et ravi määrab, jälgib ja lõpetab sama arst. Alprazolam
              Orion´i sarnaste ravimite kasutamine võib viia füüsilise ja psüühilise sõltuvuse tekkeni. Risk suureneb
              annuse ja ravi kestuse suurenemisel ning on suurem patsientidel, kellel on anamneesis alkoholi või
              ravimite kuritarvitamine. Ärge andke Alprazolam Orion´i tablette teistele.

              Paanika häired:
              Algannus on tavaliselt 0,5...1 mg enne magamaminekut. Raviannus (madalaim annus, mis annab
              soovitud mõju) on üldiselt kõige rohkem 6 mg ööpäevas, jagatuna kolmeks või neljaks annuseks.
              Väiksemat alg-ja raviannust soovitatakse eakatele ja neile, kes on ravimi toimele tundlikud,
              maksimaalselt 0,75 mg ööpäevas jagatuna kolmeks annuseks.

              Arst peaks hindama uuesti nelja nädala jooksul ravi algusest ravi vajadust ja ravimi sobivust teile.


             Ärevus:
              Algannus on tavaliselt 0,25...0,5 mg kolm korda päevas. Raviannus on tavaliselt 0,5...3 mg ööpäevas,
              jagatuna kolmeks annuseks. Väiksemat alg-ja raviannust soovitatakse eakatele või nõrgestatud
              organismiga patsientidele, maksimaalselt 0,75 mg ööpäevas.

              Maksimaalne ravi kestus on tavaliselt 8...12 nädalat, sealhulgas ravi järk-järguline ärajätmine.

              Alprasolaami ohutust ja efektiivsust ei ole alla 18 aasta vanustel patsientidel kindlaks tehtud.
              Alprazolam Orion´i ei tohi selles vanuserühmas kasutada.

              Kui te võtate Alprazolam Orion’i rohkem kui ette nähtud
              Kui te võtate, või kui keegi teine (näiteks laps) võtab liiga suure annuse ravimit, võtke koheselt
              ühendust oma arsti või haiglaga. Kui patsient on teadvusel, tuleb manustada esmaabina aktiveeritud
              sütt.

              Võtke see karp kaasa, kui te pöördute arsti poole.

              Alprasolaami üleannustamine põhjustab suure väsimuse, ataksia (koordinatsioonihäired) ja teadlikkuse
              vähenemise. Vererõhu langus, teadvusetus ja hingamise depressioon on samuti võimalikud. Alkohol ja
              teised kesknärvisüsteemi pärssivad ained suurendavad alprasolaami kõrvaltoimeid.

              Kui te unustate Alprazolam Orion’i võtta
              Võtke unustatud annus niipea kui võimalik. Kui see on lähedal järgmise annuse võtmise ajale, siis ärge
              võtke vahelejäänud annust. Ärge võtke kahekordset annust või kahte annust kiirelt üksteise järel. Enne
              puhkusele või reisile minekut võtke kaasa piisavalt Alprazolam Orion´i.

              Kui te lõpetate Alprazolam Orion´i võtmise
              Alprasolaam võib põhjustada füüsilist ja vaimset sõltuvust. Risk on suurem suurte annuste võtmisel ja
              pika raviperioodi ning on suurem patsientidel, kelle anamneesis on alkoholi või narkootikumide
              kuritarvitamine.
              Järsk ravi lõpetamine põhjustab ärajätunähte (nt peavalu, lihasvalu, tugev ärevus ja pinge, unehäired,
              rahutus, segasus, ärrituvus ja rasketel juhtudel depersonalisatsioon, derealisatsioon, hüperakuusia,
              kaotuse tunne, torkiv tunne jäsemetes, ülitundlikkus valgusele, helile ja puudutustele,
              hallutsinatsioonid ja epileptilised krambid). Ärajätu sümptomid võivad ilmneda mitu päeva pärast ravi
              lõppu.

              Sel põhjusel ei tohi Alprazolam Orion´i ravi lõpetada järsku; annust tuleb vähendada järk-järgult
              vastavalt arsti juhistele.


              4. VÕIMALIKUD KÕRVALTOIMED

              Nagu kõik ravimid, võib ka Alprazolam Orion põhjustada kõrvaltoimeid, kuigi kõigil neid ei teki.

              Kõige tavalisem kõrvaltoime on väsimus, mis võib olla seotud ataksia (koordinatsioonihäire), lihaste
              koordinatsiooni häirete ja segasusega. Väsimus võib esineda eriti eakatel patsientidel. Väsimus ja
              väsimusega seotud sümptomid on tugevaimad ravi alguses. Need vähenevad või kaovad annuse
              vähendamisel või ravi jätkamisel.

              Sageli esinevad kõrvaltoimed (mõjutab 1 kuni 10 kasutajat 100-st)
              •     närvilisus, depressioon, unetus, segasus, motoorne rahutus
              •     peavalu, kerge pearinglus, treemor
              •     tahhükardia (kiired südamelöögid), südame pekslemine
              •     ninakinnisus
              •     kõhukinnisus, kõhulahtisus, iiveldus, oksendamine
              •     suukuivus, suurenenud süljeeritus, düsfaagia (neelamisraskused)


             •  allergiline lööve
              •     väsimus
              •     kaalu muutused

              Aeg-ajalt esinevad kõrvaltoimed (mõjutab 1 kuni 10 kasutajat 1000-st)
              •     isutus, libiido muutused, probleemid urineerimisel, menstruatsioonihäired
              •     lihastoonuse häired, lihaste nõrkus, koordinatsioonihäired
              •     ärrituvus, keskendumisraskused, ebaselge kõne
              •     pearinglus
              •     nägemishäired, topeltnägemine ja nägemise hägustumine
              •     ikterus
              •     sügelus

              Harva esinevad kõrvaltoimed (mõjutab 1 kuni 10 kasutajat 10 000-st)
              •     hüperprolaktineemia (ebanormaalselt kõrge prolaktiini tase veres)
                 •  isu suurenemine
                 •  erutus, ärritus, ärrituvus, agressiivsus, mõtlemise häired (meelepetted), vihahood,
                     õudusunenäod, hallutsinatsioonid, psühhoosid, sobimatu käitumine
                 •  amneesia (mälu kaotus), tundlikkuse vähenemine, tähelepanuvõime vähenemine, unisus
                 •  silmasisese rõhu tõus
                 •  hüpotensioon
                 •  maksafunktsiooni häired
                 •  nahareaktsioonid
                 •  ataksia (koordinatsioonihäire)

              Alprasolaam võib põhjustada füüsilist ja psüühilist sõltuvust. Vaata lõik „Eriline ettevaatus on vajalik
              ravimiga Alprazolam Orion“.

              Alprazolam Orion´i ravi järsk lõpetamine võib põhjustada ärajätunähte nagu ärevus, unetus ja krambid
              (vt lõik "Kui te lõpetate Alprazolam Orion´i võtmise").

              Kui ükskõik milline kõrvaltoimetest muutub tõsiseks, häirivaks või püsivaks, palun rääkige sellest
              oma arstile.


              5. KUIDAS ALPRAZOLAM ORION’i SÄILITADA

              Hoida temperatuuril kuni 30°C.

              Ärge kasutage Alprazolam Orion’i pärast kõlblikkusaega, mis on märgitud pakendil.

              Hoida laste eest varjatud ja kättesaamatus kohas.

              Ravimeid ei tohi ära visata kanalisatsiooni kaudu ega koos majapidamisprügiga. Küsige oma
              apteekrilt, kuidas hävitatakse ravimeid, mida enam ei vajata. Need meetmed aitavad kaitsta
              keskkonda.


              6. LISAINFO

              Mida Alprazolam Orion sisaldab
              - Toimeaine on alprasolaam. Üks tablett sisaldab 0,25 mg, 0,5 mg või 1 mg alprasolaami.
              - Abiained on maisitärklis, želatiin, laktoosmonohüdraat ja magneesiumstearaat.

              Kuidas Alprazolam Orion välja näeb ja pakendi sisu


             0,25 mg tablett: Valge või peaaegu valge, katmata, kaksikkumer, ümmargune, poolitusjoonega tablett,
              läbimõõduga 7 mm.
              0,5 mg tablett: Valge või peaaegu valge, katmata, lame, ümmargune, poolitusjoonega tablett,
              läbimõõduga 7 mm.
              1 mg tablett: Valge või peaaegu valge, katmata, lame, ümmargune, poolitusjoonega tablett,
              läbimõõduga 9 mm.

              Tableti saab jagada võrdseteks annusteks.

              Pakendi suurused:
              20, 30, 50 ja 100 tabletti.

              Kõik pakendi suurused ei pruugi olla müügil.

              Müügiloa hoidja ja tootja
              Orion Corporation
              Orionintie 1
              FI-02200 Espoo
              Soome

              Infoleht on viimati kooskõlastatud detsembris 2010.
