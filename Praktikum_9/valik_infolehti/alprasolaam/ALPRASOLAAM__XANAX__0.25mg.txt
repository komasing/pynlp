

                             PAKENDI INFOLEHT: INFORMATSIOON KASUTAJALE

                                              XANAX, 0,25 mg tabletid
                                               XANAX, 0,5 mg tabletid
                                               XANAX, 1 mg tabletid

                  XANAX XR, 0,5 mg toimeainet prolongeeritult vabastavad tabletid (pika toimega tabletid)
                   XANAX XR, 1 mg toimeainet prolongeeritult vabastavad tabletid (pika toimega tabletid)
                   XANAX XR, 2 mg toimeainet prolongeeritult vabastavad tabletid (pika toimega tabletid)
                                                    Alprasolaam

              Enne ravimi võtmist lugege hoolikalt infolehte.
              - Hoidke infoleht alles, et seda vajadusel uuesti lugeda.
              - Kui teil on lisaküsimusi, pidage nõu oma arsti või apteekriga.
              - Ravim on välja kirjutatud teile. Ärge andke seda kellelegi teisele. Ravim võib olla neile kahjulik, isegi
                 kui haigussümptomid on sarnased.
              - Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida
                 selles infolehes ei ole nimetatud, palun rääkige sellest oma arstile või apteekrile.


              Infolehes antakse ülevaade:
              1.  Mis ravim on Xanax/Xanax XR ja milleks seda kasutatakse
              2.  Mida on vaja teada enne Xanax/Xanax XR’i võtmist
              3.  Kuidas Xanax/Xanax XR’i võtta
              4.  Võimalikud kõrvaltoimed
              5.  Kuidas Xanax/Xanax XR’i säilitada
              6.  Lisainfo


              1.  MIS RAVIM ON XANAX/XANAX XR JA MILLEKS SEDA KASUTATAKSE

              Ravimi toimeaine alprasolaam kuulub bensodiasepiinide gruppi ning omab kesknärvisüsteemi
              rahustavat toimet.
              Alprasolaami kasutatakse ärevusseisundite, sealhulgas depressiooniga kaasneva ärevuse lühiajaliseks
              raviks, samuti paanikahäirete raviks.
              Xanax’i toime saabub kiiremini ja teda manustatakse tavaliselt 3 korda päevas.
              Xanax XR tablettidest vabaneb toimeaine aeglasemalt ning seetõttu saabub ka ravimi toime
              aeglasemalt ning ravimit manustatakse 1...2 korda päevas.


              2.  MIDA ON VAJA TEADA ENNE XANAX/XANAX XR`i VÕTMIST

              Ärge võtke Xanax/Xanax XR’i
              - kui te olete allergiline (ülitundlik) alprasolaami, bensodiasepiinide või Xanax/Xanax XR’i mõne
                 koostisosa suhtes.

              Eriline ettevaatus on vajalik ravimiga Xanax/Xanax XR
              - kui teil on maksa- või neerupuudulikkus, lihasnõrkus (Myasthenia gravis), raske üldseisund või
                 hingamisraskused.
              - kui te olete eakas.
              - kui teil on laktoositalumatus.
              On olemas oht ravimi väärkasutamiseks.


                                                         1


             Võtmine koos teiste ravimitega
              Palun informeerige oma arsti või apteekrit kui te kasutate või olete hiljuti kasutanud mingeid muid
              ravimeid, kaasa arvatud ilma retseptita ostetud ravimeid.

              Ravi tõhusust võib mõjutada see, kui alprasolaami kasutatakse samaaegselt koos teiste
              ravimite, alkoholi või toiduga.
              Kesknärvisüsteemi pidurdav toime tugevneb, kui bensodiasepiine kasutatakse koos
              antipsühhootiliste ravimite, uinutite, depressiooniravimite, narkootiliste valuvaigistite,
              epilepsiaravimite ja anesteetikumidega (ained, mida kasutatakse narkoosiks). Narkootiliste
              valuvaigistitega koos esineda võiv eufooria (e põhjendamatu heaolutunne) võib tugevneda
              ning lisada psüühilist sõltuvust.
              Alprasolaami ja ketokonasooli või itrakonasooli (seentevastased ravimid) samaaegset kasutamist
              tuleb vältida. Samaaegsel nefasodooni, fluvoksamiini ja tsimetidiini kasutamisel võib olla vajalik
              annuse korrigeerimine. Koostoimete tekkimise tõenäosus on suurem, kui alprasolaami kasutatakse
              samaaegselt fluoksetiini, diltiaseemi (need on samuti psüühikat mõjutavad ravimid), suukaudselt
              manustatavate rasestumisvastaste ravimite või selliste makroliidantibiootikumidega nagu erütromütsiin ja
              troleandomütsiin.

              Xanax/Xanax XR’i võtmine koos toidu ja joogiga
              Kui alprasolaami manustatakse söögi ajal, aeglustub tema imendumine, kuid imendunud ravimi
              hulk ei muutu.
              Ravi ajal ei tohi alkoholi tarvitada.

              Rasedus ja imetamine
              Enne ravimi kasutamist pidage nõu oma arsti või apteekriga.

              Nagu teisedki bensodiasepiinid, võib ka alprasolaam suurendada kaasasündinud väärarendite
              tekkimise riski, seetõttu tuleb ravimi kasutamist raseduse ajal vältida.

              Sarnaselt teiste bensodiasepiinidega eritub alprasolaam rinnapiima. Imetamise ajal alprasolaami ei tohi
              kasutada.

              Informeerige kindlasti arsti, kui olete rase, planeerite rasestuda või toidate last rinnapiimaga.

              Autojuhtimine ja masinatega töötamine
              Ärge juhtige autot ega töötage masinate või mehhanismidega, sest ravi alprasolaamiga võib nõrgendada
              teie reaktsioonivõimet.

              Oluline teave mõningate Xanax/Xanax XR’i koostisainete suhtes
              Xanax/Xanax XR tabletid sisaldavad laktoosi. Kui arst on öelnud, et te ei talu teatuid suhkruid, peate enne
              ravimi kasutamist konsulteerima arstiga.


              3.  KUIDAS XANAX/XANAX XR’i VÕTTA

              Võtke Xanax/Xanax XR’i alati täpselt nii nagu arst on teile rääkinud. Kui te ei ole milleski kindel, pidage
              nõu oma arsti või apteekriga.

              Tähtis on meeles pidada, et arst määrab annused ja ravi kestvuse vastavalt iga patsiendi
              individuaalsetele vajadustele.
              Xanax tablettide toime saabub 1...2 tunni jooksul alates manustamisest. Tavaliselt manustatakse Xanax
              tablette 3 korda päevas.
              Xanax XR’i toime saabub 5...11 tunni jooksul, tablette manustatakse 1...2 korda päevas.

                                                         2


             Tavalised annustamisskeemid on alljärgnevad:
              Paanikahäire: ravi alustatakse annusega 0,5...1 mg ning ravimit manustatakse kas 3 korda päevas
              või enne uinumist. Annust suurendatakse 3...4 päeva järel maksimaalselt 1 mg võrra. Säilitusannus
              võib olla kuni 6 mg päevas. Eakatele ja nõrgestatud organismiga patsientidele manustatakse
              maksimaalselt 4,5 mg päevas.
              Ärevus: ravi alustatakse 0,25...0,5 mg kolm korda päevas (Xanax XR’i korral kuni 1,0 mg).
              Keskmine säilitusannus jääb vahemikku 0,5...4 mg päevas.
              Depressiooniga kaasnev ärevus: ravi alustatakse annusega 0,5 mg kolm korda päevas (Xanax XR’i
              korral 1,0 mg). Keskmine säilitusannnus on 1,5...4,5 mg päevas.
              Eakate ja nõrgestatud organismiga patsientide annused on tavaliselt väiksemad.
              Ravi lõpetamine: annust on soovitatav vähendada järk-järgult, mitte enam kui 0,5 mg võrra kolme
              päeva kohta - mõningatel juhtudel tuleb seda teha veelgi aeglasemalt.
              Järgige alati arsti poolt teile antud annustamisjuhiseid.

              Kui teil on tunne, et Xanax/Xanax XR’i toime on liiga tugev või liiga nõrk, pidage nõu oma arsti või
              apteekriga.

              Kui te võtate Xanax/Xanax XR’i rohkem kui ette nähtud
              Kui te juhuslikult manustate liiga palju tablette, võtke koheselt ühendust oma arstiga. Kui see pole
              võimalik, minge kohe lähima haigla vastuvõtuosakonda.

              Kui te unustate Xanax/Xanax XR’i võtta
              Ärge võtke kahekordset annust, kui ravim jäi eelmisel korral võtmata.

              Kui teil on lisaküsimusi selle ravimi kasutamise kohta, pidage nõu oma arsti või apteekriga.


              4.  VÕIMALIKUD KÕRVALTOIMED

              Nagu kõik ravimid, võib ka Xanax/Xanax XR põhjustada kõrvaltoimeid, kuigi kõigil neid ei teki.

              Juhul, kui kõrvaltoimed tekivad, ilmnevad need tavaliselt ravi alguses ning kaovad edasise ravi
              käigus või annuse vähendamisel.
              Kõige sagedamini esinevateks kõrvaltoimeteks on: segasus ja unisus.
              Sagedamini esinevateks kõrvaltoimeteks on: isutus, suguvõime langus, depressioon, kordinatsiooni-,
              tasakaalu-ja tähelepanuhäired, unisus, peavalu, pearinglus, mälu-ja -nägemishäired, kõhukinnisus,
              suukuivus, iiveldus, väsimus, ärrituvus.
              Aeg-ajalt esinevateks kõrvaltoimeteks on: unetus, närvilisus/ärevus, lihasvärin, kehakaalu muutus
              mälukaotus, mania, hallutsinatsioonid, viha, agressiivsus, vaenulikkus, erutus, lihastoonuse häire e
              düstoonia, seedetraktihäired ja südame ning veresoonkonna talitlushäired, ebaselge kõne, naha kollasus,
              lihasnõrkus, kusepidamatus, kusepeetus,maksafunktsiooni häired.
              Kõrvaltoimed on ilmnenud sagedamini juhul, kui patsientidele on samaaegselt määratud ka teisi
              kesknärvisüsteemi toimivaid ravimeid.

              Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida selles
              infolehes ei ole nimetatud, palun rääkige sellest oma arstile või apteekrile.


              5.  KUIDAS XANAX/XANAX XR’i SÄILITADA

              Hoida laste eest varjatud ja kättesaamatus kohas.
              Hoida temperatuuril kuni 25°C.

                                                         3


             Ärge kasutage Xanax/Xanax XR’i pärast kõlblikkusaega, mis on märgitud pakendil. Kõlblikkusaeg viitab
              kuu viimasele päevale.

              Ravimeid ei tohi ära visata kanalisatsiooni kaudu ega koos majapidamisprügiga. Küsige oma apteekrilt,
              kuidas hävitatakse ravimeid, mida enam ei vajata. Need meetmed aitavad kaitsta keskkonda.


              6.  LISAINFO

              Mida Xanax/Xanax XR sisaldab

              -   Toimeaine on alprasolaam. Iga Xanax tablett sisaldab 0,25 mg, 0,5 mg või 1 mg alprasolaami. Iga
                   Xanax XR toimeainet prolongeeritult vabastav tablett sisaldab 0,5 mg, 1 mg või 2 mg alprasolaami.
              -   Abiained on:
                   Xanax: mikrokristalne tselluloos, laktoosmonohüdraat, maisitärklis, magneesiumstearaat,
                   dokusaatnaatrium (85%)+naatriumbensoaat (15%), kolloidne ränidioksiid, erütrosiini naatrium-
                   alumiiniumlakk (ainult 0,5 mg tabletid), FD & C Blue nr.2 alumiiniumlakk (ainult 1 mg tabletid)
                   Xanax XR: laktoos, metüülhüdroksüpropüültselluloos, magneesiumstearaat, kolloidne
                   ränidioksiid, FD & C Blue nr.2 alumiiniumlakk (ainult 0,5 mg ja 2 mg tabletid).

              Kuidas Xanax/Xanax XR välja näeb ja pakendi sisu

              Xanax tabletid 0,25 mg, 0,5 mg, 1 mg: 30 või 100 tabletti PVC/alumiinium blistris.
              Xanax XR tabletid 0,5 mg, 1 mg, 2 mg: 30 tabletti alumiinium blistris.

              Müügiloa hoidja

              Pfizer Enterprises SARL
              Rond-Point du Kirchberg
              51, Avenue J.F. Kennedy
              L-1855 Luksemburg

              Tootja

              Pfizer Italia S.r.L.
              Via del Commercio
              63100 Località Marino del Tronto
              Ascoli Piceno (AP)
              Itaalia

              Pfizer Italia S.r.L. on tootja alljärgnevatele tugevustele:
              Xanax XR tabletid 0,5 mg, 1 mg ja 2 mg.

              Lisaküsimuste tekkimisel selle ravimi kohta pöörduge palun müügiloa hoidja kohaliku esindaja
              poole.
              Pfizer Luxembourg SARL Eesti filiaal
              Pirita tee 20
              10127 Tallinn
              Tel. 6 405 328


              Pakendi infoleht on viimati kooskõlastatud augustis 2011

                                                         4
