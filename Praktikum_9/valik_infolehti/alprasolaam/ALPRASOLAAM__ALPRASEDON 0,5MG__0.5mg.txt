

                             PAKENDI INFOLEHT: INFORMATSIOON KASUTAJALE

                                     ALPRASEDON 0,25 mg, 0,5 mg, 1 mg, tabletid
                                                     Alprasolaam

              Enne ravimi kasutamist lugege hoolikalt infolehte.
              -    Hoidke infoleht alles, et seda vajadusel uuesti lugeda.
              -    Kui teil on lisaküsimusi, pidage nõu oma arsti või apteekriga.
              -    Ravim on välja kirjutatud teile. Ärge andke seda kellelegi teisele. Ravim võib olla neile kahjulik,
                    isegi kui haigussümptomid on sarnased.
              -    Kui ükskõik milline kõrvaltoimetest muutub tõsiseks või kui te märkate mõnda kõrvaltoimet,
                    mida selles infolehes ei ole nimetatud, palun rääkige sellest oma arstile või apteekrile.


              Infolehes antakse ülevaade:
              1.   Mis ravim on ALPRASEDON ja milleks seda kasutatakse
              2.   Mida on vaja teada enne ALPRASEDON’i võtmist
              3.   Kuidas ALPRASEDON’i võtta
              4.   Võimalikud kõrvaltoimed
              5    Kuidas ALPRASEDON’i säilitada
              6.   Lisainfo


              1.   MIS RAVIM ON ALPRASEDON JA MILLEKS SEDA KASUTATAKSE

              ALPRASEDON kuulub bensodiasepiinideks nimetatavate ravimite (rahustid) gruppi.

              ALPRASEDON’i kasutatakse ärevuse sümptomite raviks, kui häire on raskekujuline, kahjustab
              töövõimet või põhjustab patsiendil väljendunud pingeseisundit.

              Tabletid on mõeldud ainult lühiajaliseks kasutamiseks.


              2.   MIDA ON VAJA TEADA ENNE ALPRASEDON’I VÕTMIST

              ÄRGE VÕTKE ALPRASEDON’i ja rääkige oma arstile
              -  kui te olete allergiline (ülitundlik) (põhjustab naha sügelust ja punetust või hingamisraskust)
                  alprasolaami, teiste bensodiasepiinide või ALPRASEDON’i mõne koostisosa suhtes (teiste
                  koostisosade kohta vt infolehe lõpus lõik 6 “Lisainfo”).
              -  kui teil esineb seisund, mille nimetus on “uneapnoe”, mis põhjustab aeg-ajalt hingamise lühiajalist
                  seiskumist une ajal.
              -  kui te põete lihashaigust, mille nimetus on myasthenia gravis.
              -  kui teil esinevad rasked hingamishäired.
              -  kui teil esinevad rasked maksafunktsiooni häired.
              -  kui teil esineb äge mürgistusseisund, mis on põhjustatud alkoholist või teistest kesknärvisüsteemi
                  toimivatest ravimitest.

              Kui te ei ole kindel, kas midagi ülalnimetatust kehtib teie kohta, rääkige oma arstiga.

              Eriline ettevaatus on vajalik ravimiga ALPRASEDON
              Rääkige oma arstile
              -  kui te kuritarvitate või olete kuritarvitanud alkoholi, uimasteid või ravimeid.
              -  kui te olete ALPRASEDON’i kasutanud pikka aega, kuna tema toime võib olla sel juhul
                  vähenenud.


             ALPRASEDON’i kasutamine võib tekitada füüsilist ja vaimset sõltuvust ravimist. Sõltuvuse tekke
              risk suureneb vastavalt ravi pikkusele ja annuse suurusele. Seetõttu peab ravi kestus olema võimalikult
              lühike. Psühholoogilisest sõltuvusest annab märku soovimatus lõpetada ravimi võtmine. Füüsiline
              sõltuvus tähendab, et ravi järsul katkestamisel ilmnevad ärajätunähud. Samuti on sõltuvusrisk suurem
              neil patsientidel, kes kuritarvitavad või on kuritarvitanud alkoholi ja ravimeid (vt ka lõik 3 “Kui te
              lõpetate ALPRASEDON’i kasutamise”).

              ALPRASEDON’iga ravi ajal võib teie mälu halveneda. Tavaliselt esineb see mitu tundi pärast ravimi
              võtmist. Kui te endal sellist sümptomit märkate, siis konsulteerige oma arstiga.

              Kui kannatate psühhoosi – raskekujuline psüühikahäire, mis häirib teie käitumist, tegevust ja
              enesekontrolli – all, siis ei ole ALPRASEDON sobilik ravim.

              ALPRASEDON’iga ravi võib suurendada enesetapu või enesekahjustamise mõtete tekke riski, kui te
              põete:
              -  rasket depressiooni
              -  ärevust, millega kaasneb raske depressioon.
              Konsulteerige oma arstiga, enne kui alustate ravi ALPRASEDON’iga.

              Kui ravi ALPRASEDON-iga on teie jaoks vajalik ja kui teil esineb raske depressioon või teil on varem
              esinenud enesetapu või enesekahjustuse mõtteid, jälgib arst teid tähelepanelikult. Kui teil tekivad
              mistahes ajal enesekahjustuse või enesetapu mõtted, siis võtke otsekohe ühendust oma arstiga või
              minge haiglasse.

              Kasutamine koos teiste ravimitega
              Palun informeerige oma arsti või apteekrit kui te kasutate või olete hiljuti kasutanud mingeid muid
              ravimeid, kaasa arvatud ilma retseptita ostetud ravimeid.

              ALPRASEDON’i ravitoime võib muutuda, kui teda kasutada koos teiste ravimitega allpool loetletud
              seisundite raviks. Arstil võib osutuda vajalikuks teie annuse kohandamine.
              -  vaimsed häired (psühhoosivastased ravimid, sh klosapiin)
              -  unehäired (uinutid)
              -  allergiad või heinapalavik (mõned antihistamiinsed ravimid)
              -  kui teil seisab ees kirurgiline operatsioon (tuimastid)
              -  tugev valu (narkootilised valuvaigistid)
              -  sellised häired nagu ärevus või depressioon, mille puhul kasutatakse teatavaid antidepressante, mis
                  sisaldavad fluoksetiini, fluvoksamiini või nefasodooni
              -  südamepuudulikkus (digoksiin)
              -  infektsioonid (antibiootikumid, mis sisaldavad erütromütsiini, klaritromütsiini või telitromütsiini)
              -  seeninfektsioonid (itrakonasool, flukonasool, ketokonasool, vorikonasool)
              -  stenokardia ja kõrge vererõhu ravimid, nt diltiaseem
              -  HIV ja AIDS-i ravimid, mida nimetatakse HIV-proteaasi inhibiitoriteks
              -  kõrvetised ja maohaavand (tsimetidiin)
              -  astma ja bronhiit (teofülliin)
              -  langetõbi (epilepsia) (karbamasepiin)
              -  lihaseid lõõgastavad ravimid. Koos alprasolaamiga kasutades võib tugevneda lihaseid lõõgastav
                  toime ja kaasneda kukkumisoht.

              ALPRASEDON’i kasutamine koos toidu ja joogiga
              ALPRASEDON’i kasutamise ajal ei tohi te alkoholi tarbida, kuna see kombinatsioon võib teid uniseks
              teha.

              Tablette tuleb võtta koos vedelikuga ja koos toiduga või ilma.

              Rasedus ja imetamine


             Kui te olete rase või plaanite rasestumist, siis peate sellest otsekohe oma arstile rääkima, kuna esineb
              loote kahjustamise risk. Raseduse ajal tohib ALPRASEDON’i kasutada ainult pärast seda, kui arst on
              loodetavat kasu ja võimalikku kahju hoolikalt kaalunud. Teie arst otsustab, kas ravist saadav võimalik
              kasu ületab ohu lootele ja kas need tabletid on teile sobivad.

              ALPRASEDON’i ei tohi võtta kui te toidate last rinnaga. Alprasolaam imendub rinnapiima.

              Enne ravimi kasutamist pidage nõu oma arsti või apteekriga.

              Autojuhtimine ja masinatega töötamine
              ALPRASEDON’iga ravi võib halvendada teie reaktsiooni- ja kontsentratsioonivõimet, tehes teid
              uimaseks ja/või hajameelseks. Kui teile tundub, et ravim on teile sellist mõju avaldanud, siis ärge
              juhtige autot ega kasutage masinaid. Kui te milleski kahtlete, siis pidage nõu oma arstiga.

              Oluline teave mõningate ALPRASEDON’i koostisainete suhtes
              ALPRASEDON sisaldab teatavat suhkrut, mille nimetus on laktoosmonohüdraat. Kui arst on teile
              öelnud, et teil esineb teatavate suhkrute talumatus, siis konsulteerige oma arstiga enne selle ravimi
              võtmist.


              3.   KUIDAS ALPRASEDON’I VÕTTA

              Võtke ALPRASEDON’i alati täpselt nii, nagu arst on teile rääkinud. Kui te ei ole milleski kindel,
              pidage nõu oma arsti või apteekriga.

              Tavaline annus on
              -  algannus: 0,25...0,5 mg kolm korda ööpäevas
              -  säilitusannus: 0,5 mg...3 mg ööpäevas, jaotatuna osaannusteks vastavalt arsti ettekirjutusele.
                  Vajadusel võib arst suurendada annust 3...4-päevaste intervallide kaupa. Maksimaalset annust 3 mg
                  ei tohi ületada.

              Üldiselt peab ALPRASEDON’i ravi olema lühiajaline. Ravi kogupikkus ei tohi ületada 8...12 nädalat,
              sh annuse järk-järguline vähendamine ja ravi lõpetamine (vt lõik “Kui te lõpetate ALPRASEDON’i
              kasutamise”).

              Tablette tuleb võtta koos vähese koguse vedelikuga. Tablette saab jagada kaheks võrdseks annuseks.

              Hingamishäiretega patsiendid
              Kui teil esineb hingamishäire (krooniline hingamispuudulikkus), võib arst teile välja kirjutada väiksema
              annuse. ALPRASEDON’i ei tohi kasutada raskete hingamishäiretega patsientidel.

              Eakad patsiendid või neeru- ja/või maksakahjustusega patsiendid
              Sellistel patsientidel võib vajalikuks osutuda väiksem annus. Teie arst määrab kindlaks teile vajaliku
              annuse.
              Tavaline annus sellistele patsientidele on:
              -  algannus: 0,25 mg kaks kuni kolm korda ööpäevas
              -  säilitusannus: 0,5...0,75 mg ööpäevas osaannustena. Arst võib suurendada teie annust järk-järgult,
                  kuid mitte kiiremini kui 0,5 mg iga kolme päeva jooksul. Maksimaalne annus: 0,75 mg...1,5 mg
                  ööpäevas.

              Lapsed ja noorukid
              ALPRASEDON’i ei soovitata kasutada alla 18 aasta vanustel patsientidel.

              Kui te võtate ALPRASEDON’i rohkem kui ette nähtud


             Kui te olete kogemata võtnud liiga palju tablette, siis kutsuge otsekohe arst või minge lähima haigla
              erakorralise meditsiini osakonda. Võtke alati kaasa ülejäänud tabletid ning ravimi pakend ja etikett, et
              meditsiinipersonal saaks näha, mida olete võtnud.

              Üleannustamise sümptomid võivad olla
              -  pearinglus
              -  unisus
              -  teadvusetus
              -  lihasnõrkus
              -  koordinatsiooni puudumine liigutuste sooritamisel (ataksia)
              -  või sellised reaktsioonid nagu agressiivsus, meelepetted ja erutus.

              Kui te unustate ALPRASEDON’i võtta
              Kui olete unustanud ravimit õigel ajal võtta, siis manustage see niipea, kui see teile meenub. Kui
              järgmise annuse aeg on juba lähedal, siis jätke unustatud annus vahele ning võtke järgmine annus
              ettenähtud ajal. Kui te ei ole milleski kindel, siis küsige nõu arstilt või apteekrilt.

              Kui te lõpetate ALPRASEDON’i kasutamise
              Enne ravi lõpetamist konsulteerige alati oma arstiga.

              Järsk ravi lõpetamine võib põhjustada ärajätusümptomeid nagu peavalu, lihasvalu, tugev ärevus,
              rahutus, segasus, ärrituvus ja unehäired.
              Rasketel  juhtudel  võivad  esineda  järgmised  sümptomid:  reaalsustunde  kadu,  depersonalisatsioon
              (tunne, et  te olete väljaspool omaenda keha),  puutetundlikkuse  kadu ning kirvendustunne kätes ja
              jalgades,  suurenenud  valgus-,  heli-  ja  puutetundlikkus,  meelepetted  ja  langetõvehood  (krambid).
              Ärajätusümptomid võivad ilmneda mitu päeva pärast seda, kui olete tablettide kasutamise lõpetanud.
              Samuti võivad pärast alprasolaamravi lõpetamist sümptomid, mis vajasid ravi ALPRASEDON’iga,
              esialgu taastuda ning tugevama intensiivsusega kui varem. Peale ülal nimetatud sümptomite võivad
              esineda ka meeleolu kõikumised.

              Seetõttu vähendab arst ravi lõpetades teie annust järk-järgult. Ta otsustab annuse vähendamise üle
              individuaalsel alusel, kuna annuse vähendamine oleneb mitmest faktorist (nt ravi kestus ja teie
              ööpäevane annus). Tavaliselt tuleb annust vähendada 0,5 mg alprasolaami kaupa iga kolme päeva kohta
              või mõnel patsiendil veelgi aeglasemas gradatsioonis. Palun küsige oma arstilt, kuidas oma annust järk-
              järgult vähendada.


              4.   VÕIMALIKUD KÕRVALTOIMED

              Nagu kõik ravimid, võib ka ALPRASEDON põhjustada kõrvaltoimeid, kuigi kõigil neid ei teki.

              Lõpetage ravimi kasutamine ja võtke ühendust oma arstiga niipea, kui märkate järgmist:
              -  naha või silmavalgete kollaseks värvumine (kollatõbi)
              -  reaktsioonid nagu rahutus, erutus, ärrituvus, agressiivsus, meelepetted, raevuhood, õudusunenäod,
                  unetus, meelepetted või vaimuhaigus, mida iseloomustab kontakti kadumine reaalsusega
                  (psühhoos), ebaadekvaatne käitumine ja muud käitumishäired. Need reaktsioonid esinevad
                  tõenäolisemalt kui te olete eakas.
              -  depressioon/masendusmõtted.

              ALPRASEDON’i ravi ajal võivad esineda järgmised kõrvaltoimed.
              Te võite oma arstiga regulaarselt konsulteerida. Palun teavitage teda nende rutiinsete läbivaatuste ajal,
              kui teil esineb või on esinenud mõni järgmistest võimalikest kõrvaltoimetest.

              Sage (ühel kuni 10 kasutajal 100-st):
              Unisus.


             Aeg-ajalt (ühel kuni 10 kasutajal 1000-st):
              Nahareaktsioonid, pearinglus, koordinatsioonihäired, seedetrakti häired (nt kõhukinnisus, kõhulahtisus,
              iiveldus, oksendamine), hägune nägemine.

              Harv (ühel kuni 10 kasutajal 10 000-st):
              Agressiivsus, erutus, mälu kadumine, meelepetted, unehäired, suukuivus.

              Väga harv (vähem kui 1 kasutajal 10 000-st):
              Silma siserõhu tõus.

              Samuti on täheldatud järgmisi kõrvaltoimeid, kuid nende esinemissagedus on teadmata:
              -  maksahäired ja kollatõbi (põhjustab naha ja silmavalgete kollasust)
              -  südame löögisageduse tõus
              -  lihasnõrkus, mis põhjustab kukkumisohtu ja ataksiat (lihaskoordinatsiooni häire)
              -  lihaspinge
              -  urineerimishäired, kusepidamatus
              -  valvsuse vähenemine, segasus, väsimus
              -  peavalu
              -  kontsentratsioonihäired
              -  kõnelemishäire
              -  madal vererõhk
              -  isutus, söögiisu suurenemine ja kehakaalu tõus, neelamishäired
              -  suurenenud süljevoolus
              -  ninakinnisus
              -  menstruaaltsükli häired
              -  suguiha vähenemine.

              Tundlikel inimestel võib ilmneda eelnevalt tuvastamata depressioon.

              Ravi ajal võib kujuneda füüsiline ja vaimne sõltuvus. Seetõttu võib ravi järsk lõpetamine põhjustada
              teatavaid sümptomeid (vt ka lõik 3 “Kui te lõpetate ALPRASEDON’i kasutamise”).

              Võib esineda mälu halvenemine. Selle seisundiga võib kaasneda ebaadekvaatne käitumine (vt ka lõik 2
              “Eriline ettevaatus on vajalik ravimiga ALPRASEDON”).

              Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida
              selles infolehes ei ole nimetatud, palun rääkige sellest oma arstile või apteekrile.


              5.   KUIDAS ALPRASEDON’I SÄILITADA

              Hoida laste eest varjatud ja kättesaamatus kohas.

              Hoida temperatuuril kuni 30° C.

              Ärge kasutage ALPRASEDON’i pärast kõlblikkusaega, mis on märgitud pakendile. Kõlblikkusaeg
              viitab kuu viimasele päevale.

              Ravimeid ei tohi ära visata kanalisatsiooni kaudu ega koos majapidamisprügiga. Küsige oma apteekrilt,
              kuidas hävitatakse ravimeid, mida enam ei vajata. Need meetmed aitavad kaitsta keskkonda.


              6.   LISAINFO


             Mida ALPRASEDON sisaldab
              -    Toimeaine on alprasolaam. Iga tablett sisaldab 0,25 mg, 0,5 mg või 1 mg alprasolaami.
              -    Abiained on naatriumdokusaat, naatriumbensoaat, preželatiniseeritud tärklis, mikrokristalne
                    tselluloos, laktoosmonohüdraat, magneesiumstearaat, kolloidne veevaba ränidioksiid.

              ALPRASEDON 0,5 mg tabletid sisaldavad lisaks alumiiniumlakkvärvi erütrosiini (värvaine E127).

              ALPRASEDON 1,0 mg tabletid sisaldavad lisaks alumiiniumlakkvärvi indigokarmiini (värvaine E132).

              Kuidas ALPRASEDON välja näeb ja pakendi sisu
              ALPRASEDON 0,25 mg: valged, ovaalsed, murdejoonega tabletid
              ALPRASEDON 0,5 mg: roosad, ovaalsed, murdejoonega tabletid
              ALPRASEDON 1 mg: helesinised, ovaalsed, murdejoonega tabletid

              Pakendite sisu:
              ALPRASEDON 0,25 mg/0,5 mg: 7, 10, 14, 20, 21, 28, 30, 40, 50, 60, 70, 80, 84, 90, 100, 200, 250, 500
              ja 1000 tabletti blistris.
              ALPRASEDON 1 mg: 10, 14, 20, 21, 28, 30, 40, 50, 60, 70, 80, 84, 90, 100, 200, 250, 500 ja 1000
              tabletti blistris.

              Müügiloa hoidja ja tootja
              Müügiloa hoidja
              STADA Arzneimittel AG
              Stadastrasse 2-18
              61118 Bad Vilbel
              Saksamaa

              ALPRASEDON 0,25 mg, 0,5 mg ja 1 mg tootja
              Centrafarm Services B.V.
              Nieuwe Donk 9
              4879 AC Etten-Leur
              Holland

               Või

              STADA Arzneimittel AG
              Stadastrasse 2-18
              DE-61118 Bad Vilbel
              Saksamaa

              Või

              Stada Arzneimittel Gesellschaft m.b.H.
              Muthgasse 36/2
              A-1190 Wien
              Austria

              ALPRASEDON 0.5 mg ja 1 mg tootja
              Aliud Pharma GmbH & Co KG
              Gottlieb-Daimler-Strasse 19
              DE-89150 Laichingen
              Saksamaa


              Lisaküsimuste tekkimisel selle ravimi kohta pöörduge palun müügiloa hoidja kohaliku esindaja poole.


             Almar Sehver
              Tartu mnt 16
              10117 Tallinn
              Tel. +372 6605910


              Infoleht on viimati kooskõlastatud veebruaris 2011
