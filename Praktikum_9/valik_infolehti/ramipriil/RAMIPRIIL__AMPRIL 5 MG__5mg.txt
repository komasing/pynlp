

                             PAKENDI INFOLEHT: INFORMATSIOON KASUTAJALE

                                               Ampril 2,5 mg, tabletid
                                                Ampril 5 mg, tabletid
                                               Ampril 10 mg, tabletid
                                                     Ramipriil

              Enne ravimi kasutamist lugege hoolikalt infolehte.
              -     Hoidke infoleht alles, et seda vajadusel uuesti lugeda.
              -     Kui teil on lisaküsimusi, pidage nõu oma arsti või apteekriga.
              -     Ravim on välja kirjutatud teile. Ärge andke seda kellelegi teisele. Ravim võib olla neile
                     kahjulik, isegi kui haigussümptomid on sarnased.
              -     Kui ükskõik milline kõrvaltoimetest muutub tõsiseks või kui te märkate mõnda kõrvaltoimet,
                     mida selles infolehes ei ole nimetatud, palun rääkige sellest oma arstile või apteekrile.

              Infolehes antakse ülevaade:
              1.    Mis ravim on Ampril ja milleks seda kasutatakse
              2.    Mida on vaja teada enne Ampril´i võtmist
              3.    Kuidas Ampril´i võtta
              4.    Võimalikud kõrvaltoimed
              5.    Kuidas Ampril´i säilitada
              6.    Lisainfo


              1.    MIS RAVIM ON AMPRIL JA MILLEKS SEDA KASUTATAKSE

              Ampril sisaldab ramipriili nimelist ravimit. See kuulub AKE (angiotensiini konverteeriva ensüümi)
              inhibiitoriteks kutsutavate ravimite rühma.

              Ampril mõjub:
                  - vähendades teie organismis ainete tootmist, mis võivad tõsta teie vererõhku,
                  - lõõgastades ja laiendades teie veresooni,
                  - hõlbustades teie südame tööd vere pumpamisel organismis.

              Ampril´i võib kasutada:
                  - kõrgenenud vererõhu (hüpertensiooni) raviks,
                  - vähendamaks teie riski saada südameatakk või insult,
                  - vähendamaks neerukahjustuse süvenemise riski või selle edasilükkamiseks (kui teil on
                     suhkurtõbi või mitte),
                  - teie südame raviks, kui see ei jaksa pumbata piisaval hulgal verd teie organismi
                     (südamepuudulikkus),
                  - südameataki (müokardiinfarkti) järgseks raviks, kui see on tüsistunud südamepuudulikkusega.


              2.    MIDA ON VAJA TEADA ENNE AMPRIL´I VÕTMIST

              Ärge võtke Ampril´i
            -    kui te olete allergiline (ülitundlik) ramipriili, mõne muu AKE inhibiitori või Ampril´i mõne
                  koostisosa suhtes, mis on loetletud lõigus 6,
                  Allergianähtude hulka võivad kuuluda lööve, neelamis- või hingamisprobleemid, teie huulte, näo,
                  kõri või keele turse.
              -  kui teil on kunagi olnud tõsine allergiline reaktsioon, mille nimetus on „angioödeem“. Selle
                  ilminguteks on sügelus, nõgestõbi (urtikaaria), punased plekid kätel, jalgadel ja kõris, kõri ja
                  keele turse, turse silmade ja huulte ümber, hingamis- ja neelamisraskus,


             -kui te saate dialüüsi või muulaadset vere filtratsioonravi. Sõltuvalt kasutatavast masinast ei pruugi
                  Ampril teile sobida,
              -  kui teil on neeruprobleemid, mille puhul neerude verevarustus on vähenenud (neeruarteri
                  stenoos),
              -  kui te olete rohkem kui 3 kuud rase (samuti on parem Ampril’i vältida raseduse alguses, vt lõik
                  “Rasedus ja imetamine),
              -  kui teie vererõhk on ebanormaalselt madal või ebastabiilne. Teie arst peab seda hindama.

              Eriline ettevaatus on vajalik ravimiga Ampril
              Enne ravimi võtmist pidage nõu oma arsti või apteekriga:
              -     kui teil on südame, maksa või neeruprobleem,
              -     kui te olete kaotanud rohkesti kehavedelikku või sooli (olles haige (oksendades),
                     kõhulahtisusega, higistades tavalisest rohkem, olles madala soolasisaldusega dieedil, võttes
                     diureetikume (vee väljutajaid) pikka aega või dialüüsraviga),
              -     kui teil on kavas ravida mesilase või herilase nõelamisest tingitud allergiat (desensitisatsioon),
              -     kui teile on plaanis manustada anesteetikumi. Seda võidakse manustada operatsiooni tegemise
                     või hambaravi jaoks. Võib osutuda vajalikuks katkestada ravi Ampril´iga üks päev enne seda;
                     küsige oma arstilt nõu,
              -     kui teie veres on rohkesti kaaliumi (nähtub vereanalüüsist),
              -     kui teil on veresoonte kollageenhaigus, nagu skleroderma või süsteemne erütematoosne
              luupus.

              Te peate informeerima oma arsti, kui te arvate et olete rase (või arvate et võite jääda rasedaks).
              Ampril´i ei soovitata võtta raseduse alguses ning ei tohi võtta pärast esimest 3 raseduskuud, kuna
              sellel ajal kasutamine võib tõsiselt kahjustada teie beebit (vt lõik „Rasedus ja imetamine“).

              Lapsed
              Ampril´i ei soovitata laste ja alla 18-aastaste noorukite raviks, sest selle vanusegrupi ravi kohta ei ole
              andmeid.

              Kui midagi ülalloetletust kehtib teie kohta (või te ei ole selles kindel), pidage nõu oma arstiga enne
              Ampril´i võtmist.

              Võtmine koos teiste ravimitega
              Palun informeerige oma arsti või apteekrit kui te kasutate või olete hiljuti kasutanud mingeid muid
              ravimeid, kaasa arvatud ilma retseptita ostetud ravimeid (sh taimseid ravimeid), sest Ampril võib
              mõjutada mõnede teiste ravimite toimet. Mõned teised ravimid võivad samuti mõjutada Ampril´i
              toimet.

              Palun öelge oma arstile, kui te võtate ükskõik millist alljärgnevat ravimit. Need võivad Ampril´i
              toimet nõrgendada:
              -     Ravimid, mida kasutatakse valu ja palaviku leevendamiseks (nt mittesteroidsed
                     põletikuvastased ravimid (MSPVA-d), nagu ibuprofeen, indometatsiin või aspiriin).
              -     Madala vererõhu, šoki, südamepuudulikkuse, astma või allergia raviks kasutatavad ravimid,
                     nagu efedriin, noradrenaliin või adrenaliin. Teie arst peab kontrollima teie vererõhku.

              Palun öelge oma arstile, kui te võtate ükskõik millist alljärgnevat ravimit. Need võivad kasutamisel
              koos Ampril’iga suurendada kõrvaltoimete tekke võimalust:
              -     Ravimid, mida kasutatakse valu ja palaviku leevendamiseks (nt mittesteroidsed
                     põletikuvastased ravimid (MSPVA-d), nagu ibuprofeen, indometatsiin ja aspiriin).
              -     Vähivastased ravimid (keemiaravi).
              -     Siirdatud elundi äratõukereaktsiooni vastu võetavad ravimid, nagu tsüklosporiin.
              -     Diureetikumid (vett väljutavad ravimid), nagu furosemiid.
              -     Ravimid, mis võivad suurendada teie vere kaaliumisisaldust, nt spironolaktoon, triamtereen,
                     amiloriid, kaaliumisoolad ja hepariin (vere vedeldaja).


             -  Steroidravimid põletiku vastu, nt prednisoloon.
              -     Allopurinool (kasutatakse vere kusihappesisalduse vähendamiseks).
              -     Prokaiinamiid (südame rütmihäirete ravim).

              Palun öelge oma arstile, kui te võtate ükskõik millist alljärgnevat ravimit. Ampril võib neid mõjutada:
              -     Suhkurtõve ravimid, nagu suukaudsed veresuhkrut langetavad ravimid ja insuliin. Ampril
                     võib langetada teie vere suhkrusisaldust. Ampril´i võttes peab hoolikalt kontrollima vere
                     suhkrusisaldust.
              -     Liitium (vaimse tervise häirete raviks). Ampril võib suurendada teie vere liitiumisisaldust.
                     Arst peab teie vere liitiumisisaldust hoolikalt kontrollima.

              Kui midagi ülaloetletust kehtib teie kohta (või te ei ole selles kindel), pidage nõu oma arstiga enne
              Ampril´i võtmist.

              Ampril’i võtmine koos toidu ja joogiga
              -     Alkoholi tarvitamine koos Ampril´iga võib põhjustada pearinglust või uimasust. Kui te
                     tunnete muret selle üle, kui palju te võite juua ravi ajal Ampril´iga, arutage seda oma arstiga,
                     sest vererõhku langetavate ravimite ja alkoholi toimed võivad liituda.
              -     Ampril´i võib võtta koos toiduga või ilma.

              Rasedus ja imetamine
              Enne ravimi kasutamist pidage nõu oma arsti või apteekriga.

              Rasedus
              Te peate informeerima oma arsti kui te arvate end olevat rase (või planeerite rasedust). Teie arst
              soovitab teil tõenäoliselt katkestada Ampril´i võtmise juba enne rasestumist või kohe peale rasedaks
              jäämist ning soovitab teil Ampril´i asemel tarvitada mõnda muud ravimit. Ampril´i ei ole soovitatav
              kasutada raseduse varases staadiumis ning seda ei tohi kasutada pärast raseduse esimest 3 kuud, kuna
              see võib põhjustada tõsist kahju teie lapsele.
              Imetamine
              Informeerige oma  arsti kui te toidate last  rinnaga või planeerite alustada lapse  rinnaga toitmist.
              Imetamise ajal ei ole Ampril´i kasutamine soovitatav. Juhul kui te soovite last rinnaga toita ning
              eelkõige kui tegemist on vastsündinu või enneaegselt sündinud lapsega, siis soovitab arst teile muud
              sobilikku ravi.

              Autojuhtimine ja masinatega töötamine
              Te võite tunda pärast Ampril’i võtmist uimasust või pearinglust. Selle teke on tõenäolisem, kui te
              alustate Ampril´i võtmist või pärast annuse suurendamist. Kui see juhtub, ärge juhtige autot ega
              kasutage masinaid või mehhanisme.

              Oluline teave mõningate Ampril tablettide koostisainete suhtes
              Ampril tabletid sisaldavad laktoosi. Kui arst on teile öelnud, et te ei talu teatud suhkruid, peate te enne
              ravimi kasutamist konsulteerima arstiga.


              3.    KUIDAS AMPRIL´I KASUTADA

              Võtke Ampril´i alati täpselt nii, nagu arst on teile rääkinud. Kui te ei ole milleski kindel, pidage nõu
              oma arsti või apteekriga.

              Ravimi võtmine
              Võtke seda ravimit suu kaudu iga päev samal ajal.
              Neelake tabletid tervelt alla koos vedelikuga.
              Ärge purustage ega närige tablette.


             Kui palju võtta

              Kõrgenenud vererõhu ravi
              Tavaline algannus on 1,25 mg või 2,5 mg üks kord päevas.
              Teie arst kohandab annust, kuni vererõhk on kontrolli all.
              Maksimaalne annus on 10 mg üks kord päevas.
              Kui te juba võtate diureetikume (vett väljutavad tabletid), võib teie arst diureetikumi annust
              vähendada enne ravi algust Ampril´iga.

              Vähendamaks teie riski saada südameatakk või insult
              Tavaline algannus on 2,5 mg üks kord päevas.
              Teie arst võib otsustada annust suurendada.
              Tavaline annus on 10 mg üks kord päevas.

              Ravi neerukahjustuse süvenemise vähendamiseks või selle edasilükkamiseks
              Te võite alustada annusega 1,25 mg või 2,5 mg üks kord päevas.
              Teie arst kohandab annust.
              Tavaline annus on 5 mg või 10 mg üks kord päevas.

              Südamepuudulikkuse ravi
              Tavaline algannus on 1,25 mg üks kord päevas.
              Teie arst kohandab annust.
              Maksimaalne annus on 10 mg päevas. Kaks manustamiskorda päevas on eelistatavam.

              Ravi pärast seda, kui teil on olnud südameatakk
              Tavaline algannus on 1,25 mg üks kord päevas kuni 2,5 mg kaks korda päevas.
              Teie arst kohandab annust.
              Tavaline annus on 10 mg päevas. Kaks manustamiskorda päevas on eelistatavam.

              Eakad
              Teie arst vähendab algannust ja kohandab annust aeglasemalt.

              Kui te võtate Ampril´i rohkem kui ette nähtud
              Kui võtate ravimit liiga palju, rääkige sellest kohe oma arstile või minge lähima haigla erakorralise
              meditsiini osakonda. Ärge ise juhtige autot teel haiglasse vaid paluge kellelgi teisel end viia või
              kutsuge kiirabi. Võtke ravimipakend endaga kaasa. Siis teab arst, mida te olete võtnud.

              Kui te unustate Amprili võtta
              Kui teil jääb annus vahele, siis võtke järgmine annus selleks ette nähtud ajal.
              Ärge võtke kahekordset annust, kui tablett jäi eelmisel korral võtmata.

              Kui te lõpetate Ampril´i võtmise
              Võtke ravimit nii kaua kuni arst teile ütleb, et ravi võib lõpetada. Ärge lõpetage Ampril´i võtmist siis,
              kui teie enesetunne paraneb. Ravi lõpetamisel võib haigus taastuda.

              Kui teil on lisaküsimusi selle ravimi kasutamise kohta, pidage nõu oma arsti või apteekriga.


              4.    VÕIMALIKUD KÕRVALTOIMED

              Nagu kõik ravimid, võib ka Ampril põhjustada kõrvaltoimeid, kuigi kõigil neid ei teki.

              Lõpetage Ampril´i võtmine ja pöörduge otsekohe arsti poole, kui te märkate ükskõik millist
              alljärgnevat tõsist kõrvaltoimet – te võite vajada kiiresti ravi:


             -  Näo, huulte või kõri turse, mis raskendab neelamist ja hingamist, samuti sügelus ja lööve.
                     Need võivad olla märgid raskest allergilisest reaktsioonist Ampril´ile.
              -     Rasked nahareaktsioonid, kaasa arvatud lööve, haavandid teie suus, olemasoleva nahahaiguse
                     halvenemine, punetus, villid või naha eraldumine (nagu Stevens-Johnsoni sündroom, toksiline
                     epidermise nekrolüüs või multiformne erüteem).

              Öelge otsekohe oma arstile, kui teil tekivad:
              -     Südame löögisageduse kiirenemine, ebakorrapärased või jõulised südamelöögid
                     (palpitatsioonid), valu rindkeres, pitsitustunne rindkeres või tõsisemad häired, kaasa arvatud
                     südameatakk või insult.
              -     Hingamisraskus või köha. Need võivad olla kopsukahjustuse ilmingud.
              -     Verevalumid tavalisest kergemini, kestvam veritsus, mistahes märk verejooksust (nt igemete
                     veritsus), korrapäratu kujuga violetsed laigud nahal või infektsioonid tavalisest lihtsamini,
                     kurgu valulikkus ja palavik, väsimustunne, minestamine, pearinglus või kahvatu nahk. Need
                     võivad olla vere või vereloome kahjustuse ilmingud.
              -     Tugev valu maos, mis võib kiirguda selga. See võib olla pankreatiidi (kõhunäärmepõletik)
                     ilming.
              -     Palavik, külmavärinad, väsimus, söögiisu kaotus, maovalu, halb enesetunne, naha või silmade
                     värvumine kollaseks (ikterus). Need võivad olla maksakahjustuse, nt hepatiidi (maksapõletik)
                     ilmingud.

              Teised kõrvaltoimed
              Palun öelge oma arstile, kui ükskõik milline alljärgnevate hulgast muutub tõsiseks või kestab mõnest
              päevast kauem.

               Väga sage:      Mõjutab rohkem kui 1 kasutajat 10-st
               Sage:           Mõjutab 1 kuni 10 kasutajat 100-st
               Aeg-ajalt:      Mõjutab 1 kuni 10 kasutajat 1000-st
               Harv:           Mõjutab 1 kuni 10 kasutajat 10000-st
               Väga harv:      Mõjutab vähem kui 1 kasutajat 10000-st
               Teadmata:       Sagedust ei saa hinnata olemasolevate andmete alusel

              Sage
              -     Peavalu või väsimustunne
              -     Pearinglus. See on tõenäolisem, kui te alustate Ampril´i võtmist või pärast annuse
              suurendamist
              -     Minestamine, hüpotensioon (ebatavaliselt madal vererõhk), eriti kui tõusete järsku püsti või
              istute
              -     Kuiv ärritusköha, nina kõrvalurgete põletik (sinusiit) või bronhiit, hingamisraskus
              -     Mao või soolestiku valu, kõhulahtisus, seedehäire, halb enesetunne või haiglane olek
              -     Nahalööve, nahapinnast kõrgem või mitte
              -     Valu rindkeres
              -     Valu või krambid lihastes
              -     Vere kaaliumisisalduse tõus vereanalüüsi tulemuste põhjal.

              Aeg-ajalt
              -     Tasakaaluhäired (vertigo)
              -     Sügelus ja ebatavalised nahaaistingud, nagu tuimus, torkimine, põletus või judin nahal
                     (paresteesia)
              -     Maitsetundlikkuse kadumine või muutus
              -     Unehäired
              -     Depressioonitunne, ärevus, tavalisest närvilisem tunne või rahutus
              -     Ninakinnisus, hingamisraskus või astma süvenemine


             -  Soolestiku turse, mida nimetatakse „soolestiku angioödeem“, mille ilmnemise sümptomiteks
                     on kõhuvalu, oksendamine ja kõhulahtisus
              -     Kõrvetised, kõhukinnisus või suukuivus
              -     Päevase uriinikoguse suurenemine
              -     Higistamine tavalisest rohkem
              -     Söögiisu vähenemine või kaotus (anoreksia)
              -     Väljendunud või ebaregulaarsed südamelöögid. Tursunud käed ja jalad. See võib viidata
                     ülemäärasele vedelikupeetusele teie organismis
              -     Kuumahood
              -     Hägune nägemine
              -     Valu liigestes
              -     Palavik
              -     Seksuaalne võimetus meestel, seksuaalse himu vähenemine meestel või naistel
              -     Vere teatud valgeliblede (eosinofiilide) arvu suurenemine vereanalüüsis
              -     Muutused vereanalüüsides, mis näitavad muutusi maksa, pankrease või neerude töös.

              Harv
              -     Nõrkus- või segasustunne
              -     Punane ja tursunud keel
              -     Naha tõsine ketendus või irdumine, sügelev, kühmuline lööve
              -     Küüneprobleemid (küünte kinnitumise nõrgenemine või eraldumine küünevallist)
              -     Nahalööve või verevalumid
              -     Värvilaigud nahal ja külmad jäsemed
              -     Punetavad, sügelevad, tursunud või märjad silmad
              -     Kuulmishäired ja heliaistingud kõrvas
              -     Nõrkustunne
              -     Punaste vererakkude, valgeliblede või vereliistakute arvu langus või hemoglobiinisisalduse
                     muutus vereproovis.

              Väga harv
              -     Tavalisest suurem tundlikkus päikesevalguse suhtes.

              Teised teatatud kõrvaltoimed
              Palun öelge oma arstile, kui ükskõik milline alljärgnevate hulgast muutub tõsiseks või kestab mõnest
              päevast kauem.
              -     Kontsentreerumisraskus
              -     Suu turse
              -     Liiga väike vererakkude arv vereproovis
              -     Vere naatriumisisalduse langus vereproovis
              -     Sõrmed ja varbad muudavad külma tundes värvi ja pärast ülessoojenemist torgivad või
                     tunduvad valulikud (Raynaud’ fenomen)
              -     Rindade suurenemine meestel
              -     Aeglustunud või puudulikud reaktsioonid
              -     Põletustunne
              -     Lõhnataju muutus
              -     Juuste väljalangemine.

              Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida
              selles infolehes ei ole nimetatud, palun rääkige sellest oma arstile või apteekrile.


              5.    KUIDAS AMPRIL´I SÄILITADA

              Hoida laste eest varjatud ja kättesaamatus kohas.


             Ärge kasutage Ampril´i pärast kõlblikkusaega, mis on märgitud pakendil. Kõlblikkusaeg viitab kuu
              viimasele päevale.

              Hoida temperatuuril kuni 25 °C.
              Hoida originaalpakendis, niiskuse eest kaitstult.

              Ravimeid  ei  tohi  ära  visata  kanalisatsiooni  kaudu  ega  koos  majapidamisprügiga.  Küsige  oma
              apteekrilt,  kuidas  hävitatakse  ravimeid,  mida  enam  ei  vajata.  Need  meetmed  aitavad  kaitsta
              keskkonda.


              6.    LISAINFO

              Mida Ampril sisaldab
              -  Toimeaine on ramipriil.
                  Üks Ampril 2,5 mg tablett sisaldab 2,5 mg ramipriili.
                  Üks Ampril 5 mg tablett sisaldab 5 mg ramipriili.
                  Üks Ampril 10 mg tablett sisaldab 10 mg ramipriili.
              -  Abiained Ampril 2,5 mg tabletis on naatriumvesinikkarbonaat, laktoosmonohüdraat,
                  kroskarmelloosnaatrium, preželatiniseeritud tärklis, naatriumstearüülfumaraat ja kollane
                  raudoksiid (E172).
              -  Abiained Ampril 5 mg tabletis on naatriumvesinikkarbonaat, laktoosmonohüdraat,
                  kroskarmelloosnaatrium, preželatiniseeritud tärklis, naatriumstearüülfumaraat, punane raudoksiid
                  (E172) ja kollane raudoksiid (E172).
              -  Abiained Ampril 10 mg tabletis on naatriumvesinikkarbonaat, laktoosmonohüdraat,
                  kroskarmelloosnaatrium, preželatiniseeritud tärklis, naatriumstearüülfumaraat.

              Kuidas Ampril välja näeb ja pakendi sisu
              Ampril 2,5 mg, tabletid on kollased piklikud lamedad tabletid, mõõtmetega 10,0 x 5,00 mm.
              Ampril 5 mg, tabletid on roosad piklikud lamedad tabletid, mõõtmetega 8,8 x 4,4 mm.
              Ampril 10 mg, tabletid on valged kuni valkjad piklikud lamedad tabletid, mõõtmetega 11,0 x 5,5 mm.

              Ampril tabletid on saadaval 10, 20, 30, 50, 60, 90, 100 tableti kaupa blistris ja karbis.

              Kõik pakendi suurused ei pruugi olla müügil.

              Müügiloa hoidja ja tootja
              KRKA, d.d.,
              Novo mesto, Šmarješka cesta 6,
              8501 Novo mesto,
              Sloveenia.

              Lisaküsimuste tekkimisel selle ravimi kohta pöörduge palun müügiloa hoidja kohaliku esindaja poole.

              KRKA, d.d., Novo Mesto Eesti filiaal
              Pärnu mnt 139c
              11317 Tallinn
              Tel. 6597365


              Infoleht on viimati kooskõlastatud märtsis 2011.
