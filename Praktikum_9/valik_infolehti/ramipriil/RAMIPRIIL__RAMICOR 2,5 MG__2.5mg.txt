

                             PAKENDI INFOLEHT: INFORMATSIOON KASUTAJALE

                                              Ramicor 2,5 mg, tabletid
                                               Ramicor 5 mg, tabletid
                                              Ramicor 10 mg, tabletid
                                                     Ramipriil

              Enne ravimi võtmist lugege hoolikalt infolehte.
              -    Hoidke infoleht alles, et seda vajadusel uuesti lugeda.
              -    Kui teil on lisaküsimusi, pidage nõu oma arsti või apteekriga.
              -    Ravim on välja kirjutatud teile. Ärge andke seda kellelegi teisele. Ravim võib olla neile
                   kahjulik, isegi kui haigussümptomid on sarnased.
              -    Kui ükskõik milline kõrvaltoimetest muutub tõsiseks või kui te märkate mõnda kõrvaltoimet,
                   mida selles infolehes ei ole nimetatud, palun rääkige sellest oma arstile või apteekrile.

              Infolehes antakse ülevaade:
              1.   Mis ravim on Ramicor ja milleks seda kasutatakse
              2.   Mida on vaja teada enne Ramicor’i võtmist
              3.   Kuidas Ramicor’i võtta
              4.   Võimalikud kõrvaltoimed
              5.   Kuidas Ramicor’i säilitada
              6.   Lisainfo



              1.   MIS RAVIM ON RAMICOR JA MILLEKS SEDA KASUTATAKSE

              Ramicor sisaldab ramipriil-nimelist ravimit. See kuulub AKE (angiotensiini konverteeriva ensüümi)
              inhibiitoriteks nimetatavate ravimite rühma.

              Ramicor mõjub:
              -    vähendades teie organismis ainete tootmist, mis võivad tõsta teie vererõhku,
              -    lõõgastades ja laiendades teie veresooni,
              -    hõlbustades teie südame tööd vere pumpamisel organismis.

              Ramicor’i võib kasutada:
              -    kõrgenenud vererõhu (hüpertensiooni) raviks,
              -    vähendamaks teie riski saada südameatakk või insult,
              -    vähendamaks riski neerukahjustuse süvenemiseks või selle edasilükkamiseks (kas teil on
                   suhkurtõbi või mitte),
              -    teie südame raviks, kui see ei jaksa pumbata piisaval hulgal verd teie organismi
                   (südamepuudulikkus),
              -    südameataki (müokardiinfarkti) järgseks raviks, kui see on tüsistunud südamepuudulikkusega.


              2.   MIDA ON VAJA TEADA ENNE RAMICOR’I VÕTMIST

              Ärge võtke Ramicor’i
              -    Kui te olete allergiline (ülitundlik) ramipriili, mõne teise AKE inhibiitori või Ramicor’i mõne
                   koostisosa suhtes, mis on loetletud lõigus 6.
                   Allergianähtude hulka võivad kuuluda lööve, neelamis- või hingamisprobleemid, teie huulte,
                   näo, kõri või keele turse.
              -    Kui teil on kunagi olnud raske allergiline reaktsioon, mille nimetus on „angioödeem“. Selle
                   ilminguteks on sügelus, nõgestõbi (urtikaaria), punased märgid kätel, jalgadel ja kõris, kõri ja
                   keele turse, turse silmade ja huulte ümber, hingamis- ja neelamisraskus.


             - Kui te saate dialüüsi või muud tüüpi vere filtratsioonravi. Sõltuvalt kasutatavast masinast ei
                   pruugi Ramicor teile sobida.
              -    Kui teil on neeruprobleemid, mille puhul neerude verevarustus on vähenenud (neeruarteri
                   stenoos).
              -    Viimasel 6 raseduskuul (vt allolev lõik „Rasedus ja imetamine“).
              -    Kui teie vererõhk on ebanormaalselt madal või ebastabiilne. Teie arst peab seda hindama.

              Kui mistahes ülalloetletust kehtib teie puhul, siis ärge võtke Ramicor’i. Kui te ei ole milleski kindel,
              pidage enne Ramicor’i võtmist nõu oma arstiga.

              Eriline ettevaatus on vajalik ravimiga Ramicor
              Enne oma ravimi võtmist pidage nõu oma arsti või apteekriga:
              -    Kui teil on südame-, maksa- või neeruprobleemid.
              -    Kui te olete kaotanud rohkesti kehavedelikku või -sooli (oksendades, kõhulahtisusega,
                   higistades tavalisest rohkem, olles madala soolasisaldusega dieedil, võttes diureetikume (vee
                   väljutajaid) pikka aega või dialüüsraviga).
              -    Kui teil on kavas ravida mesilase või herilase nõelamisest tingitud allergiat (desensitisatsioon).
              -    Kui teile on plaanis manustada anesteetikumi. Seda võidakse manustada operatsiooni tegemise
                   või hambaravi jaoks. Võib osutuda vajalikuks katkestada Ramicor-ravi üks päev enne seda;
                   küsige arstilt nõu.
              -    Kui teie veres on rohkesti kaaliumi (nähtub vereanalüüsist).
              -    Kui teil on veresoonte kollageenhaigus nagu skleroderma või süsteemne erütematoosne luupus.
              -    Te peate informeerima oma arsti, kui te arvate et olete rase (või arvate et võite jääda). Ramicor’i
                   ei soovitata võtta esimesel 3 raseduskuul ning pärast esimest 3 raseduskuud võib see tõsiselt
                   kahjustada teie last, vt lõik „Rasedus ja imetamine“.

              Lapsed
              Ramicor’i ei soovitata laste ja alla 18-aastaste noorukite raviks, sest selle populatsiooni ravi kohta ei
              ole andmeid.

              Kui mistahes ülalloetletust kehtib teie kohta (või te ei ole selles kindel), pidage nõu oma arstiga enne
              Ramicor’i võtmist.

              Võtmine koos teiste ravimitega
              Palun informeerige oma arsti või apteekrit kui te kasutate või olete hiljuti kasutanud mingeid muid
              ravimeid, kaasa arvatud ilma retseptita ostetud ravimeid (sh taimseid ravimeid). Ramicor võib
              mõjutada mõnede teiste ravimite toimet. Mõned teised ravimid võivad samuti mõjutada Ramicor’i
              toimet.
              Öelge oma arstile, kui te võtate mistahes alljärgnevat ravimit. Need võivad Ramicor’i toimet
              nõrgendada:
              -    Ravimid, mida kasutatakse valu ja põletiku leevendamiseks (nt mittesteroidsed põletikuvastased
                   ravimid (MSPVR) nagu ibuprofeen, indometatsiin ja aspiriin).
              -    Kõrgenenud vererõhu, šoki, südamepuudulikkuse, astma või allergia raviks kasutatavad ravimid
                   nagu efedriin, noradrenaliin või adrenaliin. Teie arst peab kontrollima teie vererõhku.

              Öelge oma arstile, kui te võtate mistahes alljärgnevat ravimit. Need võivad suurendada kõrvaltoimete
              tekke võimalust, kui te võtate Ramicor’i:
              -    Ravimid, mida kasutatakse valu ja põletiku leevendamiseks (nt mittesteroidsed põletikuvastased
                   ravimid (MSPVR) nagu ibuprofeen, indometatsiin ja aspiriin).
              -    Vähivastased ravimid (keemiaravi)
              -    Siirdatud elundi äratõukereaktsiooni vastu võetavad ravimid nagu tsüklosporiin
              -    Diureetikumid (vett väljutavad tabletid) nagu furosemiid
              -    Ravimid, mis võivad suurendada teie vere kaaliumisisaldust, nt spironolaktoon, triamtereen,
                   amiloriid, kaaliumisoolad ja hepariin (vere vedeldaja)
              -    Steroidravimid põletiku vastu, nt prednisoloon
              -    Allopurinool (kasutatakse vere kusihappesisalduse vähendamiseks)
              -    Prokaiinamiid (südame rütmihäirete ravim).


             Öelge oma arstile, kui te võtate mistahes alljärgnevat ravimit. Ramicor võib neid mõjutada:
              -    Suhkurtõve ravimid nagu suukaudsed veresuhkrut langetavad ravimid ja insuliin. Ramicor võib
                   langetada teie vere suhkrusisaldust. Ramicor’i võttes peab hoolikalt kontrollima vere
                   suhkrusisaldust.
              -    Liitium (vaimse tervise häirete raviks). Ramicor võib suurendada teie vere liitiumisisaldust. Arst
                   peab teie vere liitiumisisaldust hoolikalt kontrollima.

              Kui mistahes ülaloetletust kehtib teie kohta (või te ei ole selles kindel), pidage nõu oma arstiga enne
              Ramicor’i võtmist.

              Ramicor’i võtmine koos toidu ja joogiga
              -    Alkoholi tarvitamine koos Ramicor’iga võib põhjustada pearinglust või joovet. Kui te tunnete
                   muret selle üle, kui palju te võite juua Ramicor-ravi ajal, arutage seda oma arstiga, sest
                   vererõhku langetavate ravimite ja alkoholi toimed võivad liituda.
              -    Ramicor’i võib võtta koos toiduga või ilma.

              Rasedus ja imetamine
              Te peate ütlema oma arstile, kui arvate, et olete rase (või võite jääda rasedaks).
              Te ei peaks Ramicor’i võtma esimesel 12 rasedusnädalal ning alates 13. rasedusnädalast ei tohi te seda
              üldse võtta, sest selle kasutamine raseduse ajal võib kahjustada beebit.
              Kui te rasestute Ramicor-ravi ajal, öelge otsekohe oma arstile. Planeeritava raseduse korral on
              ennetavalt vaja üle minna sobivale alternatiivsele ravile.
              Kui te toidate last rinnaga, ei tohi te Ramicor’i võtta.
              Enne ükskõik millise ravimi võtmist pidage nõu oma arsti või apteekriga.

              Autojuhtimine ja masinatega töötamine
              Kui te võtate Ramicor’i võib teil tekkida pearinglus. Selle teke on tõenäolisem, kui te alustate
              Ramicor’i võtmist või pärast annuse suurendamist. Kui nii juhtub, siis ärge juhtige autot ega kasutage
              masinaid või mehhanisme.


              3.   KUIDAS RAMICOR’I VÕTTA

              Võtke Ramicor’i alati täpselt nii, nagu arst on teile rääkinud. Kui te ei ole milleski kindel, pidage nõu
              oma arsti või apteekriga.

              Selle ravimi võtmine
              -    Võtke seda ravimit suu kaudu iga päev samal ajal.
              -    Neelake tabletid/kapslid tervelt alla koos vedelikuga.
              -    Ärge purustage ega närige tablette/kapsleid.

              Kui palju võtta
              Kõrgenenud vererõhu ravi
              -    Tavaline algannus on 1,25 mg või 2,5 mg üks kord ööpäevas.
              -    Teie arst kohandab annust, kuni teie vererõhk on kontrolli all.
              -    Maksimaalne annus on 10 mg üks kord ööpäevas.
              -    Kui te juba võtate diureetikume (vett väljutavad tabletid), võib teie arst lõpetada diureetikumi
                   võtmise või selle annust vähendada enne Ramicor-ravi algust.

              Vähendamaks teie riski saada südameatakk või insult
              -    Tavaline algannus on 2,5 mg üks kord ööpäevas.
              -    Teie arst võib otsustada annust suurendada.
              -    Tavaline annus on 10 mg üks kord ööpäevas.

              Ravi neerukahjustuse süvenemise vähendamiseks või selle edasilükkamiseks
              -    Te võite alustada annusega 1,25 mg või 2,5 mg üks kord ööpäevas.


             - Teie arst kohandab annust.
              -    Tavaline annus on 5 mg või 10 mg üks kord ööpäevas.

              Südamepuudulikkuse ravi
              -    Tavaline algannus on 1,25 mg v üks kord ööpäevas.
              -    Teie arst kohandab annust.
              -    Maksimaalne annus on 10 mg ööpäevas. Kaks manustamiskorda ööpäevas on eelistatavam.

              Ravi pärast seda, kui teil on olnud südameatakk
              -    Tavaline algannus on 1,25 mg üks kord ööpäevas kuni 2,5 mg kaks korda ööpäevas.
              -    Teie arst kohandab annust.
              -    Tavaline annus on 10 mg ööpäevas. Kaks manustamiskorda ööpäevas on eelistatavam.

              Eakad
              Teie arst vähendab algannust ja kohandab annust aeglasemalt.

              Kui te võtate Ramicor’i rohkem kui ette nähtud
              Öelge oma arstile või minge otsekohe lähima haigla esmaabi osakonda. Ärge ise juhtige autot teel
              haiglasse vaid paluge kellelgi teisel teid viia või kutsuge kiirabi. Võtke ravimipakend endaga kaasa.
              Siis teab arst, mida te olete võtnud.

              Kui te unustate Ramicor’i võtta
              -    Kui te unustasite annuse, siis võtke järgmine annus selleks ettenähtud ajal.
              -    Ärge võtke kahekordset annust, kui tablett/kapsel jäi eelmisel korral võtmata.

              Kui teil on lisaküsimusi selle ravimi kasutamise kohta, pidage nõu oma arsti või apteekriga.


              4.   VÕIMALIKUD KÕRVALTOIMED

              Nagu kõik ravimid, võib ka Ramicor põhjustada kõrvaltoimeid, kuigi kõigil neid ei teki.
              Lõpetage Ramicor’i võtmine ja pöörduge otsekohe arsti poole, kui te märkate mistahes
              alljärgnevatest rasketest kõrvaltoimetest – te võite vajada vältimatut ravi:
              -    Näo, huulte või kõri turse, mis raskendab neelamist ja hingamist, samuti sügelus ja lööve. Need
                   võivad olla märgid tõsisest allergilisest reaktsioonist Ramicor’ile.
              -    Rasked nahareaktsioonid, sh lööve, haavandid teie suus, olemasoleva nahahaiguse halvenemine,
                   punetus, villid või naha irdumine (Stevensi-Johnsoni sündroom, toksiline epidermaalne
                   nekrolüüs või multiformne erüteem).

              Öelge otsekohe oma arstile, kui teil tekib:
              -    Südame löögisageduse kiirenemine, ebakorrapärased või jõulised südamelöögid
                   (palpitatsioonid), valu rindkeres, pitsitustunne rindkeres või tõsisemad häired, kaasa arvatud
                   südameatakk või insult.
              -    Hingamisraskus või köha. Need võivad olla kopsukahjustuse ilmingud.
              -    Verevalumid tavalisest kergemini, kestvam veritsus, mistahes märk verejooksust (nt igemete
                   veritsus), korrapäratu kujuga violetsed laigud nahal või infektsioonid tavalisest lihtsamini,
                   kurgu valulikkus ja palavik, väsimus, minestamine, pearinglus või kahvatu nahk. Need võivad
                   olla vere või vereloome kahjustuse ilmingud.
              -    Tugev valu kõhus, mis võib kiirguda selga. See võib olla pankreatiidi (kõhunäärme põletiku)
                   ilming.
              -    Palavik, külmavärinad, väsimus, isukaotus, kõhuvalu, halb enesetunne, naha või silmade
                   värvumine kollaseks (ikterus). Need võivad olla maksaprobleemide, nt hepatiidi
                   (maksapõletiku) või maksakahjustuse ilmingud.

              Teiste kõrvaltoimete hulka kuuluvad:
              Palun öelge oma arstile, kui mistahes alljärgnevate hulgast muutub tõsiseks või kestab mõnest päevast
              kauem.


             Sage (esineb vähem kui 1 inimesel 10-st)
              -    Peavalu või väsimus
              -    Pearinglus. See on tõenäolisem, kui te alustate Ramicor’i võtmist või pärast annuse
                   suurendamist
              -    Minestamine, hüpotensioon (ebatavaliselt madal vererõhk), eriti kui tõusete järsku püsti või
                   istukile
              -    Kuiv ärritusköha, ninakõrvalurgete põletik (sinusiit) või bronhiit, hingeldus
              -    Mao või soolestiku valu, kõhulahtisus, seedehäire, iiveldus või oksendamine
              -    Nahalööve, nahapinnast kõrgem või mitte
              -    Valu rindkeres
              -    Krambid või valu lihastes
              -    Vere kaaliumisisalduse tõus vereanalüüsi tulemuste põhjal

              Aeg-ajalt (esineb vähem kui 1 inimesel 100-st)
              -    Tasakaaluhäired (vertigo)
              -    Sügelus ja ebatavalised nahaaistingud nagu tuimus, torkimine, põletus või judin nahal
                   (paresteesia)
              -    Asjade maitse kadumine või muutus
              -    Unehäired
              -    Depressioon, ärevus, tavalisest närvilisem või rahutus
              -    Ninakinnisus, hingamisraskus või astma halvenemine
              -    Soolestiku turse, mida nimetatakse „sooleangioödeem“, mille ilmnemise sümptomiteks on
                   kõhuvalu, oksendamine ja kõhulahtisus
              -    Kõrvetised, kõhukinnisus või suukuivus
              -    Päevase uriinikoguse suurenemine
              -    Higistamine tavalisest rohkem
              -    Isu vähenemine või kaotus (anoreksia)
              -    Kiirenenud või ebaregulaarne südamerütm
              -    Tursunud käed ja jalad. See võib viidata ülemäärasele vedelikupeetusele teie organismis
              -    Kuumahood
              -    Hägune nägemine
              -    Valu liigestes
              -    Palavik
              -    Seksuaalne võimetus meestel, seksuaalkire vähenemine meestel või naistel
              -    Vere teatud valgeliblede (eosinofiilide) arvu suurenemine vereanalüüsis
              -    Muutused vereanalüüsides, mis näitavad muutusi maksa, kõhunäärme või neerude töös

              Harv (esineb vähem kui 1 inimesel 1000-st)
              -    Nõrkus või segasus
              -    Punane ja paistes keel
              -    Naha raske ketendus või irdumine, sügelus, kühmuline lööve
              -    Küünte kahjustus (nt küüned tulevad lahti või eralduvad küüneloožist)
              -    Nahalööve või verevalumid
              -    Laigud nahal ja külmad jäsemed
              -    Punetavad, sügelevad, tursunud või märjad silmad
              -    Kuulmishäired ja helin kõrvus
              -    Nõrkus
              -    Punavererakkude, valgeliblede või vereliistakute arvu või hemoglobiinisisalduse langus
                   vereproovis

              Väga harv (esineb vähem kui 1 inimesel 10000-st)
              -    Tavalisest suurem tundlikkus päikesevalguse suhtes

              Teised teatatud kõrvaltoimed
              Öelge oma arstile, kui mistahes alljärgnevate hulgast muutub tõsiseks või kestab mõnest päevast
              kauem.


             - Kontsentreerumisraskus
              -    Suu turse
              -    Liiga väike vererakkude arv vereproovis
              -    Vere naatriumisisalduse langus vereproovis
              -    Sõrmed ja varbad muudavad värvi külma tundes ja pärast kui soe hakkab torgivad või tunduvad
                   valulikud (Raynaud’ fenomen)
              -    Rindade suurenemine meestel
              -    Aeglustunud või puudulikud reageeringud
              -    Põletustunne
              -    Asjade lõhna muutus
              -    Juuste väljalangemine

              Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida
              selles infolehes ei ole nimetatud, palun rääkige sellest oma arstile või apteekrile.


              5.   KUIDAS RAMICOR’I SÄILITADA

              Hoida laste eest varjatud ja kättesaamatus kohas.

              Ärge kasutage Ramicor’i pärast kõlblikkusaega, mis on märgitud pakendile.
              Kõlblikkusaeg viitab kuu viimasele päevale.

              Hoida temperatuuril kuni 25°C. Hoida originaalpakendis.

              Ravimeid ei tohi ära visata kanalisatsiooni kaudu ega koos majapidamisprügiga. Küsige oma
              apteekrilt, kuidas hävitatakse ravimeid, mida enam ei vajata. Need meetmed aitavad kaitsta keskkonda.


              6.   LISAINFO

              Mida Ramicor sisaldab
              Ramicor 2,5 mg
              -    Toimeaine on ramipriil. Iga 2,5 mg tablett sisaldab 2,5 mg ramipriili.
              -    Abiained on mikrokristalliline tselluloos, eelželatiniseeritud (maisi) tärklis, sadestunud
                   ränidioksiid, glütsiinvesinikkloriid (E640), glütserooldibehenaat, kollane raudoksiid (E172).

              Ramicor 5 mg
              -    Toimeaine on ramipriil. Iga 5 mg tablett sisaldab 5 mg ramipriili.
              -    Abiained on mikrokristalliline tselluloos, eelželatiniseeritud (maisi) tärklis, sadestunud
                   ränidioksiid, glütsiinvesinikkloriid (E640), glütserooldibehenaat, punane raudoksiid (E172).

              Ramicor 10 mg
              -    Toimeaine on ramipriil. Iga 10 mg tablett sisaldab 10 mg ramipriili.
              -    Abiained on mikrokristalliline tselluloos, eelželatiniseeritud (maisi) tärklis, sadestunud
                   ränidioksiid, glütsiinvesinikkloriid (E640), glütserooldibehenaat.

              Kuidas Ramicor välja näeb ja pakendi sisu
              Ramicor 2,5 mg
              Piklikud, tähnilised, helekollast värvi tabletid, mille ühel küljel on poolitusjoon.
              Tabletid on pakendatud riba- või blisterpakenditesse.
              Pakendis on 10, 20, 28, 30, 50, 60, 100, 250 tabletti ja üksikannusega blisterpakendites on 100 x 1
              tabletti.

              Kõik pakendi suurused ei pruugi olla müügil.

              Ramicor 5 mg


             Piklikud, tähnilised, heleroosat värvi tabletid, mille ühel küljel on poolitusjoon.
              Tabletid on pakendatud riba- või blisterpakenditesse.
              Pakendis on 10, 20, 28, 30, 50, 60, 100, 250 tabletti ja üksikannusega blisterpakendites on 100 x 1
              tabletti.

              Kõik pakendi suurused ei pruugi olla müügil.

              Ramicor 10 mg
              Piklikud, valget kuni koltunudvalget värvi tabletid poolitusjoonega ühel küljel.
              Tabletid on pakendatud riba- või blisterpakenditesse.
              Pakendis on 10, 20, 28, 30, 50, 60, 100, 250 tabletti ja üksikannusega blisterpakendites on 100 x 1
              tabletti.

              Müügiloa hoidja ja tootja
              Müügiloa hoidja:
              Hexal AG
              Industriestr. 25
              83607 Holzkirchen
              Saksamaa

              Tootjad:
              LEK S.A.
              ul Podlipie 16
              95-010 Stryków
              Poola

              Või

              LEK S.A.
              ul Domaniewska 50 C,
              02-672 Warsaw
              Poola

              Või

              Salutas Pharma GmbH
              Otto-von-Guerice-Allee 1
              39179 Barleben
              Saksamaa

              Või

              Dieselstraße 5
              D-70839 Gerlingen
              Saksamaa

              Või

              Sandoz GmbH
              Biochemiestrasse 10
              6250 Kundl
              Austria

              Lisaküsimuste tekkimisel selle ravimi kohta pöörduge palun müügiloa hoidja kohaliku esindaja poole:
              Sandoz d.d. Eesti filiaal
              Pärnu mnt 105
              11312 Tallinn
