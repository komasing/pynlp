

                             PAKENDI INFOLEHT: INFORMATSIOON KASUTAJALE

                                            Ramigamma, 2,5 mg tabletid
                                             Ramigamma, 5 mg tabletid
                                             Ramigamma, 10 mg tabletid
                                                     Ramipriil


              Enne ravimi võtmist lugege hoolikalt infolehte.
              -    Hoidke infoleht alles, et seda vajadusel uuesti lugeda.
              -    Kui teil on lisaküsimusi, pidage nõu oma arsti või apteekriga.
              -    Ravim on välja kirjutatud teile. Ärge andke seda kellelegi teisele. Ravim võib olla neile
                   kahjulik, isegi kui haigussümptomid on sarnased.
              -    Kui ükskõik milline kõrvaltoimetest muutub tõsiseks või kui te märkate mõnda kõrvaltoimet,
                   mida selles infolehes ei ole nimetatud, palun rääkige sellest oma arstile või apteekrile.


              Infolehes antakse ülevaade:
              1.   Mis ravim on Ramigamma ja milleks seda kasutatakse
              2.   Mida on vaja teada enne Ramigamma võtmist
              3.   Kuidas Ramigamma’t võtta
              4.   Võimalikud kõrvaltoimed
              5.   Kuidas Ramigamma’t säilitada
              6.   Lisainfo


              1.   MIS RAVIM ON RAMIGAMMA JA MILLEKS SEDA KASUTATAKSE

              Ramigamma sisaldab ramipriili-nimelist ravimit. See kuulub AKE (angiotensiini konverteeriv
              ensüüm) inhibiitoriteks kutsutavate ravimite rühma.

              Ramigamma mõjub:
              -    vähendades teie organismis ainete tootmist, mis võivad tõsta teie vererõhku,
              -    lõõgastades ja laiendades teie veresooni,
              -    hõlbustades teie südame tööd vere pumpamisel organismis.

              Ramigamma’t võib kasutada kõrgenenud vererõhu (hüpertensioon) raviks.


              2.   MIDA ON VAJA TEADA ENNE RAMIGAMMA VÕTMIST

              Ärge võtke Ramigamma’t
              -    kui te olete allergiline (ülitundlik) ramipriili, mistahes muu AKE inhibiitori või Ramigamma
                   mõne koostisosa suhtes, mis on loetletud lõigus 6.
                   Allergianähtude hulka võivad kuuluda lööve, neelamis- või hingamisprobleemid, teie huulte,
                   näo, kõri või keele turse.
              -    kui teil on kunagi olnud tõsine allergiline reaktsioon, mille nimetus on „angioödeem“. Selle
                   ilminguteks on sügelus, nõgestõbi (urtikaaria), punased plekid kätel, jalgadel ja kõris, kõri ja
                   keele turse, turse silmade ja huulte ümber, hingamis- ja neelamisraskus.
              -    kui te saate dialüüsi või muulaadset vere filtratsioonravi. Sõltuvalt kasutatavast masinast ei
                   pruugi Ramigamma teile sobida.
              -    kui teil on neeruprobleemid, mille puhul neerude verevarustus on vähenenud (neeruarteri
                   stenoos).
              -    kui te olete rohkem kui kolmandat kuud rase. Samuti on parem vältida Ramigamma kasutamist
                   ka raseduse varases järgus – vt lõik raseduse kohta.
              -    kui teie vererõhk on ebanormaalselt madal või ebastabiilne. Teie arst peab seda hindama.


             Kui mistahes ülalloetletust kehtib teie puhul, siis ärge võtke Ramigamma’t. Kui te ei ole milleski
              kindel, pidage enne Ramigamma võtmist nõu oma arstiga.

              Eriline ettevaatus on vajalik ravimiga Ramigamma
              Enne oma ravimi võtmist pidage nõu oma arsti või apteekriga:
              -    kui teil on südame-, maksa- või neeruprobleemid;
              -    kui te olete kaotanud rohkesti kehavedelikku või sooli (oksendades, kõhulahtisusega, higistades
                   tavalisest rohkem, olles madala soolasisaldusega dieedil, võttes diureetikume (vee väljutajad)
                   pikka aega või dialüüsraviga);
              -    kui teil on kavas ravida mesilase või herilase nõelamisest tingitud allergiat (desensitisatsioon);
              -    kui teile on plaanis manustada anesteetikumi. Seda võidakse manustada operatsiooni tegemise
                   või hambaravi jaoks. Võib osutuda vajalikuks katkestada ravi Ramigamma’ga üks päev enne
                   seda; küsige arstilt nõu;
              -    kui teie veres on rohkesti kaaliumi (nähtav vereanalüüsis);
              -    kui teil on veresoonte kollageenhaigus nagu skleroderma või süsteemne erütematoosne luupus;
              -    te peate informeerima oma arsti, kui te arvate, et olete rase (või arvate, et võite jääda rasedaks).
                   Ramigamma’t ei soovitata võtta raseduse varajases järgus ning seda ei tohi võtta pärast esimest
                   3 raseduskuud, sest selles järgus kasutamine võib tõsiselt kahjustada teie last (vt raseduse lõik).

              Lapsed
              Ramigamma’t ei soovitata laste ja alla 18-aastaste noorukite raviks, sest selle populatsiooni ravi kohta
              ei ole andmeid.

              Kui mistahes ülalloetletust kehtib teie kohta (või te ei ole selles kindel), pidage nõu oma arstiga enne
              Ramigamma võtmist.

              Võtmine koos teiste ravimitega
              Palun informeerige oma arsti või apteekrit kui te kasutate või olete hiljuti kasutanud mingeid muid
              ravimeid, kaasa arvatud ilma retseptita ostetud ravimeid (sh taimseid ravimeid), sest Ramigamma võib
              mõjutada mõnede teiste ravimite toimet. Mõned teised ravimid võivad samuti mõjutada Ramigamma
              toimet.

              Öelge oma arstile, kui kui te võtate mistahes alljärgnevat ravimit. Need võivad Ramigamma toimet
              nõrgendada:
              -    Ravimid, mida kasutatakse valu ja palaviku leevendamiseks (nt mittesteroidsed põletikuvastased
                   ained (MSPVAd) nagu ibuprofeen, indometatsiin või aspiriin).
              -    Madala vererõhu, šoki, südamepuudulikkuse, astma või allergia raviks kasutatavad ravimid
                   nagu efedriin, noradrenaliin või adrenaliin. Teie arst peab kontrollima teie vererõhku.

              Palun öelge oma arstile, kui te võtate mistahes alljärgnevat ravimit. Need võivad suurendada
              kõrvaltoimete tekke võimalust, kui te võtate Ramigamma’t:
              -    Ravimid, mida kasutatakse valu ja palaviku leevendamiseks (nt mittesteroidsed põletikuvastased
                   ained (MSPVAd) nagu ibuprofeen, indometatsiin või aspiriin).
              -    Vähivastased ravimid (keemiaravi).
              -    Siirdatud elundi äratõukereaktsiooni vastu võetavad ravimid nagu tsüklosporiin.
              -    Diureetikumid (vett väljutavad ravimid) nagu furosemiid.
              -    Ravimid, mis võivad suurendada teie vere kaaliumisisaldust, nt spironolaktoon, triamtereen,
                   amiloriid, kaaliumisoolad ja hepariin (verevedeldaja).
              -    Steroidravimid põletiku vastu, nt prednisoloon.
              -    Allopurinool (kasutatakse vere kusihappesisalduse vähendamiseks).
              -    Prokaiinamiid (südame rütmihäirete ravim).

              Palun öelge oma arstile, kui te võtate mistahes alljärgnevat ravimit. Ramigamma võib neid mõjutada:
              -    Suhkurtõve ravimid nagu suukaudsed veresuhkrut langetavad ravimid ja insuliin. Ramigamma
                   võib langetada teie vere suhkrusisaldust. Ramigamma’t võttes peab hoolikalt kontrollima vere
                   suhkrusisaldust.


             - Liitium (vaimse tervise häirete raviks). Ramigamma võib suurendada teie vere liitiumisisaldust.
                   Arst peab teie vere liitiumisisaldust hoolikalt kontrollima.

              Kui mistahes ülaloetletust kehtib teie kohta (või te ei ole selles kindel), pidage nõu oma arstiga enne
              Ramigamma võtmist.

              Ramigamma võtmine koos toidu ja alkoholiga
              -    Alkoholi tarvitamine koos Ramigamma’ga võib põhjustada pearinglust või tasakaalutust. Kui te
                   tunnete muret selle üle, kui palju te võite juua ravi ajal Ramigamma’ga, arutage seda oma
                   arstiga, sest vererõhku langetavate ravimite ja alkoholi toimed võivad liituda.
              -    Ramigamma’t võib võtta koos toiduga või ilma.

              Rasedus ja imetamine
              Rasedus
              Te peate ütlema oma arstile, kui te arvate, et olete rase (või võite jääda rasedaks). Tavaliselt soovitab
              teie arst teil Ramigamma võtmine lõpetada enne kui te jääte rasedaks või kohe kui teate, et olete rase
              ning soovitab hakata kasutama Ramigamma asemel mõnda teist ravimit. Ramigamma’t ei soovitata
              kasutada raseduse varajases järgus ning seda ei tohi kasutada, kui olete rohkem kui kolmandat kuud
              rase, sest kasutamine pärast kolmandat raseduskuud võib kahjustada teie last.

              Imetamine
              Rääkige oma arstile, kui te imetate või plaanite hakata last imetama. Ramigamma’t ei soovitata
              kasutada emadel, kes toidavad last rinnaga, ning kui te soovite oma last rinnaga toita, võib teie arst
              määrata teile teise ravi, eriti kui teie laps on vastsündinu või sündis enneaegselt.

              Autojuhtimine ja masinatega töötamine
              Kui te võtate Ramigamma’t võib teil tekkida pearinglus. Selle teke on tõenäolisem, kui te alustate
              Ramigamma võtmist või pärast annuse suurendamist. Kui nii juhtub, siis ärge juhtige autot ega
              kasutage masinaid või mehhanisme.

              Oluline teave mõningate Ramigamma koostisainete suhtes
              Ramigamma sisaldab piimasuhkrut (laktoos). Kui arst on teile öelnud, et te ei talu teatud tüüpi
              suhkruid, peate te enne ravimi kasutamist konsulteerima arstiga.


              3.   KUIDAS RAMIGAMMA’T VÕTTA

              Võtke Ramigamma’t alati täpselt nii, nagu arst on teile rääkinud. Kui te ei ole milleski kindel, pidage
              nõu oma arsti või apteekriga.

              Ravimi võtmine
              -    Võtke seda ravimit suu kaudu iga päev samal ajal.
              -    Neelake tabletid tervelt alla koos vedelikuga.
              -    Ärge purustage ega närige tablette.

              Kui palju võtta

              Kõrgvererõhutõve ravi
              -    Tavaline algannus on 1,25 mg või 2,5 mg üks kord ööpäevas.
              -    Teie arst kohandab annust, kuni vererõhk on kontrolli all.
              -    Maksimaalne annus on 10 mg üks kord ööpäevas.
              -    Kui te juba võtate diureetikume (vett väljutavad tabletid), võib teie arst diureetikumi annust
                   vähendada enne ravi algust Ramigamma’ga.

              Eakad
              Teie arst vähendab algannust ja kohandab annust aeglasemalt.


             Kui te võtate Ramigamma’t rohkem kui ette nähtud
              Öelge oma arstile või minge otsekohe lähima haigla esmaabi osakonda. Ärge juhtige ise autot teel
              haiglasse vaid paluge kellelgi teisel teid viia või kutsuge kiirabi. Võtke ravimipakend endaga kaasa.
              Siis teab arst, mida te olete võtnud.

              Kui te unustate Ramigamma’t võtta
              -    Kui teil jääb annus vahele, siis võtke järgmine annus selleks ette nähtud ajal.
              -    Ärge võtke kahekordset annust, kui ravim jäi eelmisel korral võtmata.

              Kui teil on lisaküsimusi selle ravimi kasutamise kohta, pidage nõu oma arsti või apteekriga.


              4.   VÕIMALIKUD KÕRVALTOIMED

              Nagu kõik ravimid, võib ka Ramigamma põhjustada kõrvaltoimeid, kuigi kõigil neid ei teki.

              Lõpetage Ramigamma võtmine ja pöörduge otsekohe arsti poole, kui te märkate mistahes
              alljärgnevat tõsist kõrvaltoimet – te võite vajada kiiresti ravi:
              -    Näo, huulte või kõri turse, mis raskendab neelamist või hingamist, samuti sügelus ja lööve.
                   Need võivad olla märgid raskest allergilisest reaktsioonist Ramigamma’le.
              -    Rasked nahareaktsioonid, kaasaarvatud lööve, haavandid teie suus, olemasoleva nahahaiguse
                   ägenemine, punetus, villid või naha eraldumine (nagu Stevensi-Johnsoni sündroom, toksiline
                   epidermaalne nekrolüüs või multiformne erüteem).

              Öelge otsekohe oma arstile, kui teil tekivad:
              -    Südame löögisageduse kiirenemine, ebakorrapärased või jõulised südamelöögid
                   (palpitatsioonid), valu rindkeres, pitsitustunne rindkeres või tõsisemad häired, kaasa arvatud
                   südameatakk või insult.
              -    Hingamisraskus või köha. Need võivad olla kopsukahjustuse ilmingud.
              -    Verevalumid tekivad tavalisest kergemini, kestvam veritsus, mistahes märk verejooksust (nt
                   igemete veritsus), korrapäratu kujuga violetsed laigud nahal või infektsioonidega nakatumine
                   tavalisest kergemini, kurgu valulikkus ja palavik, väsimustunne, minestamine, pearinglus või
                   kahvatu nahk. Need võivad olla vere või luuüdi kahjustuse ilmingud.
              -    Tugev valu maos, mis võib kiirguda selga. See võib olla pankreatiidi (kõhunäärmepõletik)
                   ilming.
              -    Palavik, külmavärinad, väsimus, söögiisu kaotus, maovalu, halb enesetunne, naha või silmade
                   värvumine kollaseks (ikterus). Need võivad olla maksaprobleemide, nt hepatiidi (maksapõletik)
                   või maksakahjustuse ilmingud.

              Teised kõrvaltoimed
              Palun öelge oma arstile, kui mistahes alljärgnevate hulgast muutub tõsiseks või kestab mõnest päevast
              kauem.

              Sage (avaldub vähem kui 1 inimesel 10-st):
              -    Peavalu või väsimustunne
              -    Pearinglus. See on tõenäolisem, kui te alustate Ramigamma võtmist või pärast annuse
                   suurendamist
              -    Minestamine, hüpotensioon (ebatavaliselt madal vererõhk), eriti kui tõusete järsku püsti või
                   istuma
              -    Kuiv ärritusköha, nina kõrvalurgete põletik (sinusiit) või bronhiit, raskendatud hingamine
              -    Mao või soolestiku valu, kõhulahtisus, seedehäire, iiveldus või oksendamine
              -    Nahalööve, nahapinnast kõrgem või mitte
              -    Valu rindkeres
              -    Valu või krambid lihastes
              -    Vere kaaliumisisalduse tõus vereanalüüsi tulemuste põhjal.

              Aeg-ajalt (avaldub vähem kui 1 inimesel 100-st)


             - Tasakaaluhäired (vertigo)
              -    Sügelus ja ebatavalised nahaaistingud nagu tuimus, kipitus, torkimine, põletus või judin nahal
                   (paresteesia)
              -    Maitsetundlikkuse kadumine või muutus
              -    Unehäired
              -    Depressioonitunne, ärevus, tavalisest närvilisem tunne või rahutus
              -    Ninakinnisus, hingamisraskus või astma süvenemine
              -    Soolestiku turse, mida nimetatakse „intestinaalne angioödeem“, mille ilmnemise sümptomiteks
                   on kõhuvalu, oksendamine ja kõhulahtisus
              -    Kõrvetised, kõhukinnisus või suukuivus
              -    Tavalisest suurema koguse uriini väljutamine päeva jooksul
              -    Higistamine tavalisest rohkem
              -    Söögiisu vähenemine või kaotus (anoreksia)
              -    Sagenenud või ebaregulaarsed südamelöögid
              -    Tursunud käed ja jalad. See võib viidata ülemäärasele vedelikupeetusele teie organismis
              -    Nahaõhetus
              -    Hägune nägemine
              -    Valu liigestes
              -    Palavik
              -    Seksuaalne võimetus meestel, seksuaalse himu vähenemine meestel või naistel
              -    Vere teatud valgeliblede (eosinofiilid) arvu suurenemine vereanalüüsis
              -    Muutused vereanalüüsides, mis näitavad muutusi maksa, pankrease või neerude töös.

              Harv (avaldub vähem kui 1 inimesel 1000-st)
              -    Ebakindlus- või segasustunne
              -    Punane ja tursunud keel
              -    Naha tõsine ketendus või irdumine, sügelev, kühmuline lööve
              -    Küüneprobleemid (küünte kinnitumise nõrgenemine või eraldumine küünevallist)
              -    Nahalööve või verevalumid
              -    Värvilaigud nahal ja külmad jäsemed
              -    Punetavad, sügelevad, tursunud või märjad silmad
              -    Kuulmishäired ja heliaistingud kõrvas
              -    Nõrkustunne
              -    Punaliblede, valgeliblede või vereliistakute arvu või hemoglobiinisisalduse langus vereproovis.

              Väga harv (avaldub vähem kui 1 inimesel 10000-st)
              -    Tavalisest suurem tundlikkus päikesevalguse suhtes.

              Teised teatatud kõrvaltoimed
              Palun öelge oma arstile, kui mistahes alljärgnevate hulgast muutub tõsiseks või kestab mõnest päevast
              kauem.
              -    Kontsentreerumisraskus
              -    Suu turse
              -    Liiga väike vererakkude arv vereproovis
              -    Vere naatriumisisalduse langus vereproovis
              -    Sõrmed ja varbad muudavad külma tundes värvi ja pärast ülessoojenemist torgivad või
                   tunduvad valulikud (Raynaud’ fenomen)
              -    Rindade suurenemine meestel
              -    Aeglustunud või puudulikud reaktsioonid
              -    Põletustunne
              -    Lõhnataju muutus
              -    Juuste väljalangemine.

              Kui te märkate mõnda kõrvaltoimet, mida selles infolehes ei ole nimetatud, palun rääkige sellest oma
              arstile või apteekrile.


             5.KUIDAS RAMIGAMMA’T SÄILITADA

              Hoida laste eest varjatud ja kättesaamatus kohas.

              Hoida temperatuuril kuni 25°C.

              Ärge kasutage Ramigamma’t pärast kõlblikkusaega, mis on märgitud karbil. Kõlblikkusaeg viitab kuu
              viimasele päevale.

              Ravimeid ei tohi ära visata kanalisatsiooni kaudu ega koos majapidamisprügiga. Küsige oma
              apteekrilt, kuidas hävitatakse ravimeid, mida enam ei vajata. Need meetmed aitavad kaitsta keskkonda.


              6.   LISAINFO

              Mida Ramigamma sisaldab
              -    Toimeaine on ramipriil. Üks tablett sisaldab 2,5 mg; 5 mg või 10 mg ramipriili.
              -    Abiained on naatriumvesinikkarbonaat, laktoosmonohüdraat, kroskarmelloosnaatrium,
                   preželatiniseeritud maisitärklis, naatriumstearüülfumaraat, kollane raudoksiid (E172) (ainult 2,5
                   ja 5 mg tablettides), punane raudoksiid (E172) (ainult 5 mg tablettides).

              Kuidas Ramigamma välja näeb ja pakendi sisu
              Pakendi suurused: 10, 14, 20, 28, 30, 42, 50, 98 ja 100 tabletti alumiinium/alumiinium blisterpakendis
              või tabletipurgis koos kuivatusainega.
              Kõik pakendi suurused ei pruugi olla müügil.

              Tabletid:
              2,5 mg: kollased, kapslikujulised, katmata lamedad tabletid suurusega 10 × 5 mm, mille ühel küljel ja
              külgseintel on poolitusjoon ja millel on märge "R2".
              5 mg: roosad, kapslikujulised, katmata lamedad tabletid suurusega 8,8 × 4,4 mm, mille ühel küljel ja
              külgseintel on poolitusjoon ja millel on märge "R3".
              10 mg: valged kuni peaaegu valge värvusega, kapslikujulised, katmata lamedad tabletid suurusega 11
              × 5,5 mm, mille ühel küljel ja külgseintel on poolitusjoon ja millel on märge "R4".

              Müügiloa hoidja ja tootja
              Müügiloa hoidja
              Wörwag Pharma GmbH & Co. KG
              Calwer Str. 7
              71034 Böblingen
              Saksamaa

              Tootjad
              Actavis Ltd.
              B16, Bulebel Industrial Estate,
              Zejtun
              ZTN 08
              Malta

              või

              Actavis hf.
              Reykjavikurvegur 78
              220 Hafnarfjordur
              Island

              või


             Artesan Pharma GmbH & Co. KG
              Wendlandstr. 1
              D-29439 Lüchow
              Saksamaa

              Lisaküsimuste tekkimisel selle ravimi kohta pöörduge palun müügiloa hoidja kohaliku esindaja poole.
              OÜ KBM Pharma
              Tähtvere 4
              51007 Tartu
              Tel: +372 733 8080

              Infoleht on viimati kooskõlastatud novembris 2011
