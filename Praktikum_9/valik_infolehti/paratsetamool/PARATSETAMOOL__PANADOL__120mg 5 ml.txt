

                                 PAKENDI INFOLEHT: INFORMATSIOON KASUTAJATELE
                                           Panadol, 120mg/5 ml, suukaudne suspensioon
                                                         Paratsetamool

                 Lugege infolehte hoolikalt, sest siin on teile vajalikku teavet.
                 Ehkki seda ravimit on võimalik osta ilma retseptita, peate parima ravitulemuse saamiseks kasutama
                 Panadol suukaudset suspensiooni täpselt juhistele vastavalt.
                 – Hoidke infoleht alles, et seda vajadusel uuesti lugeda.
                 – Lisainformatsiooni saamiseks pidage nõu apteekriga.
                 _ Kui pärast 3 päeva möödumist haigussümptomid süvenevad ega leevendu, peate oma arstiga ühendust
                 võtma
                 – Kui ükskõik milline kõrvaltoimetest muutub tõsiseks või kui te märkate mõnda kõrvaltoimet,
                 mida selles infolehes ei ole nimetatud, palun rääkige sellest oma arstile.

                 Infolehes antakse ülevaade:
                 1. Mis ravim on Panadol ja milleks seda kasutatakse
                 2. Mida on vaja teada enne Panadol’i võtmist
                 3. Kuidas Panadol’i võtta
                 4. Võimalikud kõrvaltoimed
                 5. Kuidas Panadol’i säilitada
                 6. Lisainfo

                 1. MIS RAVIM ON PANADOL SUSPENSIOON JA MILLEKS SEDA KASUTATAKSE

                 Panadol suspensiooni kasutatakse palaviku ja nõrga valu raviks lastel.
                 Suspensioon on maasika maitsega ning ei sisalda suhkrut ega alkoholi. Toimeainena sisaldab
                 paratsetamooli, mis on valuvaigistava ja palavikku alandava toimega, nt hammaste lõikumise ajal,
                 hambavalu, kurguvalu puhul aga ka lastenakkuste ajal (tuulerõuged, leetrid jt).
                 Panadol suspensioon ei ärrita magu, seda ravimit on lihtne manustada.

                 2. MIDA ON VAJA TEADA ENNE PANADOL´I VÕTMIST

                 Ärge kasutage koos teiste paratsetamooli sisaldavate ravimitega.

                 Ärge kasutage Panadol suspensiooni:
                 - kui laps on allergiline (ülitundlik) paratsetamooli või Panadol suspensiooni mõne koostisaine suhtes.

                 Eriline ettevaatus on vajalik ravimiga Panadol:
                 - kui teie lapsel on probleeme neerude või maksaga (sh Gilberti sündroom),
                 - kui teie lapsel esineb fruktoosi (puuviljasuhkur) talumatus.
                 - kui teie lapsel on hemolüütiline aneemia
                 - kui teie lapsel on ensüüm glükoos-6-fosfaatdehüdrogenaasi puudulikkus
                 Palun konsulteerige arstiga, kui sümptomid ei leevendu.

                 Võtmine koos teiste ravimitega
                 Konsulteerige oma arsti või apteekriga enne Panadoli võtmist, kui teie laps võtab:
                 - varfariini või teisi sarnaseid ravimeid, mida kasutatakse vere vedeldamiseks.
                 - metoklopramiidi või domperidooni – iivelduse ja oksendamise raviks.
                 - kolestüramiini, mida kasutatakse vere kõrge kolesteroolitaseme alandamiseks.

                 Palun informeerige oma arsti, kui teie laps kasutab või on hiljuti kasutanud mingeid muid ravimeid,
                 kaasa arvatud ilma retseptita ostetud ravimeid.

                 Oluline teave mõningate Panadol suspensiooni koostisainete suhtes.


                Panadol suspensioon sisaldab asorubiini (E122), etüülhüdroksübensoaati (E215),
                 naatriumpropüülhüdroksübensoaati (E217) ja naatriummetüülhüdroksübensoaati (E219), mis
                 võivad tekitada allergilisi reaktsioone.
                 Panadol suspensioon sisaldab sorbitooli (E420) ja maltitooli (E965). Kui arst on teile öelnud, et teie
                 laps ei talu teatud suhkruid, peate te enne ravimi kasutamist konsulteerima arstiga.
                 5 milliliitris Panadol suukaudses suspensioonis sisaldub 666,5 mg sorbitooli (E 420).

                 3. KUIDAS PANADOL’I VÕTTA

                 Andke Panadol suspensiooni lapsele alati täpselt nii, nagu arst on teile rääkinud. Kui te ei ole milleski
                 kindel, pidage nõu oma arstiga.

                 Panadol suspensioon on suukaudseks manustamiseks.
                 Enne ravimi kasutamist tuleb pudelit loksutada.
                 Kasutage kaasas olevat mõõtelusikat.

                 Annustamine lastele:
                 Vanus                                         Mõõtelusika (5 ml) arv suspensiooni

                 2-3 kuud                                      0,5
                 3 kuud-1 aasta                                0,5...1
                 1-6 aastat                                    1...2
                 6-12 aastat                                   2...4

                 Paratsetamooli soovitatav ühekordne annus on 10…15 mg/kg kehakaalu kohta, maksimaalne ööpäevane
                 annus on 60 mg/kg kehakaalu kohta.
                 Annust võib korrata 4...6 tunni järel, kuid mitte sagedamini kui 4-tunniste vahedega.
                 Ärge manustage Panadol’i koos teiste paratsetamooli sisaldavate ravimitega.
                 Ärge ületage ettenähtud annust.
                 Ärge andke Panadol’i alla 3-kuustele lastele ilma arsti ettekirjutuseta.
                 Kui teie laps on enneaegne ja alla 3 kuu vanune, võite Panadol suspensiooni anda ainult arsti
                 ettekirjutusel.

                 Ärge andke Panadol’i lapsele kauem kui 3 päeva ilma arstiga konsulteerimata.
                 Panadol suspensiooni ei ole soovitav anda lastele, kes on nooremad kui 2 kuud.


                 Kui te annate Panadol’i rohkem kui ette nähtud
                 Paratsetamooli üleannustamisel pöörduge otsekohe arsti poole, isegi kui lapse enesetunne on hea,
                 kuna esineb oht maksakahjustuse tekkeks. Kui teil on lisaküsimusi selle ravimi kasutamise kohta, pidage nõu
                 arsti või apteekriga.

                 Kui te unustasite Panadol’i võtta
                 Andke annus lapsele siis, kui see teile meenub. Ärge võtke sagedamini kui üks annus iga 4 tunni järel. Ärge
                 võtke kahekordset annust, kui annus jäi eelmisel korral võtmata.


                 4. VÕIMALIKUD KÕRVALTOIMED

                 Nagu kõik ravimid, võib ka Panadol suspensioon põhjustada kõrvaltoimeid, kuigi kõigil neid ei teki.
                 Lõpetage ravimi andmine ja võtke oma arstiga otsekohe ühendust:
                 - kui lapsel esineb pärast Panadol suspensiooni võtmist allergiline reaktsioon, mis väljendub
                 nahalööbe või sügelemisena, millega võivad kaasneda hingamisraskused, huulte, keele-, kõri- või
                 näoturse.
                 - kui lapsel esineb pärast Panadol suspensiooni võtmist nahalööve, ketendus või haavandid suus


                - kui lapsel on varem esinenud aspiriini või teiste mittesteroidsete põletikuvastaste ainete võtmisel
                 hingamisraskusi ja sama esineb Panadol suspensiooni võtmisel
                 - kui lapsel esineb pärast Panadol suspensiooni võtmist seletamatuid verevalumeid või verejookse.
                 Sellised kõrvaltoimed esinevad harva.

                 Kui ükskõik milline kõrvaltoimetest muutub tõsiseks või kui täheldate lapsel mistahes kõrvaltoimeid,
                 mida ei ole loetletud selles infolehes, informeerige sellest oma arsti või apteekrit.

                 5. KUIDAS PANADOL’I SÄILITADA

                 Hoida laste eest varjatud ja kättesaamatus kohas.
                 See ravimpreparaat ei vaja säilitamisel eritingimusi.
                 Mitte lasta külmuda.
                 Ärge kasutage Panadol suspensiooni pärast kõlblikkusaega, mis on märgitud pakendil. Kõlblikkusaeg
                 viitab kuu viimasele päevale.
                 Ravimeid ei tohi ära visata kanalisatsiooni kaudu ega koos majapidamisprügiga. Küsige oma
                 apteekrilt, kuidas hävitatakse ravimeid, mida enam ei vajata. Need meetmed aitavad kaitsta
                 keskkonda.

                 6. LISAINFO

                 Mida Panadol suspensioon sisaldab
                 Toimeaine on paratsetamool. Iga 5 ml annus sisaldab 120 mg paratsetamooli.
                 Abiained on värvaine (asorubiin E122), õunhape, maltitooli lahus (E965), naatrium nipasept
                 (etüülhüdroksübensoaat (E215), naatriumpropüülhüdroksübensoaat (E217),
                 naatriummetüülhüdroksübensoaat (E219)), ksantaankummi, sorbitooli lahus (kristalluv), sorbitool (E420),
                 veevaba sidrunhape, maasika maitseaine L10055 (sisaldab propüleenglükooli (E1520)), puhastatud vesi.

                 Kuidas Panadol suspensioon välja näeb ja pakendi sisu
                 Läbipaistmatu, roosa, viskoosne maasikamaitseline suspensioon.
                 Merevaik-kollases lastekindla turvakorgiga klaaspudelis (tüüp III klaasist) on 100 ml või 300 ml suukaudset
                 suspensiooni ja 5 ml mõõtlusikas, märgistatud ka 2,5 ml.
                 Kõik pakendi suurused ei pruugi olla müügil.

                 Müügiloa hoidja: GlaxoSmithKline Consumer Healthcare, GlaxoSmithKline Export Ltd., Brentford, TW8
                 9GS, Ühendkuningriik

                 Tootja: Farmaclair, 440 Avenue du Général de Gaulle, 14200 Hérouville Saint-Clair, Prantsusmaa

                 Lisaküsimuste tekkimisel selle ravimi kohta pöörduge palun müügiloa hoidja kohaliku esindaja
                 poole:
                 GlaxoSmithKline Eesti OÜ,
                 Lõõtsa 2,
                 11415 Tallinn

                 Infoleht on viimati kooskõlastatud augustis 2011
