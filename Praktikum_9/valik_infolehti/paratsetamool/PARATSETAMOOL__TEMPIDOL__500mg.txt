

                             PAKENDI INFOLEHT: INFORMATSIOON KASUTAJALE

                                    Tempidol, 500 mg suus dispergeeruvad tabletid

                                                   Paratsetamool


              Lugege infolehte hoolikalt, sest siin on teile vajalikku teavet.
              Ehkki seda ravimit on võimalik osta ilma retseptita, peate parima ravitulemuse saamiseks kasutama
              Tempidol’i täpselt juhistele vastavalt.
              -    Hoidke infoleht alles, et seda vajadusel uuesti lugeda.
              -    Lisainformatsiooni saamiseks pidage nõu oma apteekriga.
              -    Kui pärast 3 päeva möödumist haigussümptomid süvenevad ega leevendu, peate oma arstiga
                   ühendust võtma.
              -    Kui ükskõik milline kõrvaltoimetest muutub tõsiseks, või kui te märkate mõnda kõrvaltoimet,
                   mida selles infolehes ei ole nimetatud, palun rääkige sellest oma arstile või apteekrile.


              Infolehes antakse ülevaade:
              1.   Mis ravim on Tempidol ja milleks seda kasutatakse
              2.   Mida on vaja teada enne Tempidol’i võtmist
              3.   Kuidas Tempidol’i võtta
              4.   Võimalikud kõrvaltoimed
              5.   Kuidas Tempidol’i säilitada
              6.   Lisainfo


              1.   MIS RAVIM ON TEMPIDOL JA MILLEKS SEDA KASUTATAKSE

              Tempidol on valu vaigistav ja palavikku alandav ravim.
              Tempidol’i kasutatakse kerge kuni mõõduka valu ja/või palaviku sümptomaatiliseks raviks.


              2.   MIDA ON VAJA TEADA ENNE TEMPIDOL’I VÕTMIST

              Ärge võtke Tempidol’i
              -  kui te olete allergiline (ülitundlik) paratsetamooli või Tempidol’i mõne koostisosa suhtes
                 (loetletud lõigus 6).

              Hoiatus: Soovituslikest annustest suuremate koguste sissevõtmine kätkeb endas riski tõsise
              maksakahjustuse tekkeks. Seega ei tohi paratsetamooli suurimat ööpäevast annust ületada. Samuti
              tuleb olla ettevaatlik teiste paratsetamooli sisaldavate ravimite samaaegse kasutamisega. Vt ka lõiku 3
              „Kui te võtate Tempidol’i rohkem, kui ette nähtud”.

              Eriline ettevaatus on vajalik ravimiga Tempidol
              -    kui teil on neeru- või maksahaigus;
              -    kui te tarbite korrapäraselt suurtes kogustes alkoholi. Te võite vajada väiksemaid annuseid ja
                   ravi piiramist lühemale perioodile, vastasel juhul võib teie maks saada kahjustatud.
              -    kui teil on vedelikupuudus või toitumishäire, põhjustatud nt anoreksiast või valest toitumisest;
              -    kui teil on aneemia;
              -    kui te võtate korrapäraselt valuvaigisteid, eriti koos muude valuvaigistitega, kuna see võib
                   põhjustada neerukahjustust ja riski neerupuudulikkuse tekkeks;
              -    kui te kasutate valuvaigisteid sageli ja pika aja jooksul, kuna pikaajaline kasutamine võib
                   põhjustada ägedamaid või sagedasemaid peavalusid. Te ei tohi ise suurendada oma valuvaigisti
                   annust, vaid peaksite eelnevalt nõu pidama oma arstiga.
              -    kui te olete astmaatik ja tundlik atsetüülsalitsüülhappele.


             Kõrge palaviku ja infektsioonitunnuste püsimisel kauem kui 3 ööpäeva, või kui valu püsib kauem kui
              5päeva, pöörduge oma arsti poole.

              Võtmine koos teiste ravimitega
              Palun informeerige oma arsti või apteekrit, kui te kasutate või olete hiljuti kasutanud mingeid muid
              ravimeid, kaasa arvatud ilma retseptita ostetud ravimeid. See on eriti tähtis juhul, kui te võtate:
              -  klooramfenikooli (infektsiooni raviks);
              -  metoklopramiidi või domperidooni (iivelduse ja oksendamise vastu);
              -  kolestüramiini (kolesteroolitaseme alandamiseks);
              -  probenetsiidi (nt podagra raviks);
              -  antikoagulante (verd vedeldavad ravimid, nt varfariin), juhul kui te peate valuvaigistavaid
                 ravimeid võtma igapäevaselt pikema aja vältel.

              Toimed laboratoorsetele uuringutele: võib mõjutada kusihappe ja veresuhkru analüüse.

              Tempidol’i võtmine koos toidu ja joogiga
              Tempidol’i ja suurte koguste alkoholi samaaegsest tarbimisest tuleb hoiduda.

              Rasedus ja imetamine
              Enne ravimi kasutamist pidage nõu oma arsti või apteekriga.
              Tempidol’i võib soovituslikes annustes kasutada rasedatel ja imetavatel naistel. Pikaajalisel
              kasutamisel tuleb siiski pidada nõu arstiga.

              Autojuhtimine ja masinatega töötamine
              Paratsetamool ei oma mõju autojuhtimise ja masinate käsitsemise võimele.

              Oluline teave mõningate Tempidol’i koostisainete suhtes
              Ravim sisaldab aspartaami, mis on fenüülalaniini allikas. See võib olla kahjulik fenüülketonuuriaga
              patsientidele. Fenüüketonuuriaga lastel tuleb kasutamist vältida, kuna lapsed on liigse fenüüalaniini
              ohtlikele mõjudele eriti vastuvõtlikud.


              3.   KUIDAS TEMPIDOL’I VÕTTA

              Kasutamisjuhend
                 1.  Avage blisterpakend. Ärge suruge tabletti läbi fooliumi.
                 2.  Asetage tablett keelele, kus see ise lahustub ja te saate selle koos süljega alla neelata. Te ei pea
                     vett peale jooma.
                 3.  Teise võimalusena, võib tableti lahustada lusikatäies vees või neelata alla koos klaasitäie
                     veega.

              Annustamine
              Võtke Tempidol’i alati täpselt nii nagu arst on teile rääkinud. Kui te ei ole milleski kindel, pidage nõu
              oma arsti või apteekriga. Lastele määratav annus peab tuginema kehakaalule. Informatsioon laste
              vanuse kohta igas kaalugrupis on üksnes juhindumiseks. Ärge ületage määratud annust.

              Täiskasvanud ja noorukid kehakaaluga üle 50 kg
              Tavaline annus on 1...2 tabletti (500...1000 mg) iga 4 tunni järel, maksimaalselt kuni 6 tabletti (3 g)
              ööpäevas.

              Lapsed ja noorukid kehakaaluga 43...50 kg (ligikaudu 12...15-aastased)
              Tavaline annus on 1 tablett (500 mg) iga 4 tunni järel, maksimaalselt kuni 6 tabletti (3 g) ööpäevas.

              Lapsed kehakaaluga 33...43 kg (ligikaudu 11...12-aastased)
              Tavaline annus on 1 tablett (500 mg) iga 6 tunni järel, maksimaalselt kuni 4 tabletti (2 g) ööpäevas.

              Lapsed kehakaaluga 25...33 kg (ligikaudu 8...11-aastased)


             Tavaline annus on 1 tablett (500 mg) 6 tunni järel, vastavalt vajadusele, maksimaalselt kuni 3 tabletti
              (1,5 g) ööpäevas.

              Kõrge palaviku ja infektsiooni tunnuste püsimisel kauem kui 3 päeva või valu püsimise korral kauem,
              kui 5 ööpäeva, pöörduge oma arsti poole.

              Kui teil on tunne, et Tempidol’i toime on liiga tugev või liiga nõrk, pidage nõu oma arsti või
              apteekriga.

              Kui te võtate Tempidol’i rohkem kui ette nähtud
              Üleannustamise korral, tuleb otsida viivitamatult arstiabi, isegi juhul kui te end hästi tunnete, sest on
              risk hilinenult tekkivaks tõsiseks maksakahjustuseks.

              Kui teil on lisaküsimusi selle ravimi kasutamise kohta, pidage nõu oma arsti või apteekriga.


              4.   VÕIMALIKUD KÕRVALTOIMED

              Nagu kõik ravimid, võib ka Tempidol põhjustada kõrvaltoimeid, kuigi kõigil neid ei teki.

              Harva kõrvaltoimed (ilmnevad 1...10 kasutajal 10000’st):
              -  trombotsüütide häired (hüübimishäired), tüvirakkude häired (luuüdis verd tootvate rakkude
                 häired);
              -  allergilised reaktsioonid;
              -  depressioon, segasus, hallutsinatsioonid;
              -  treemor, peavalu;
              -  nägemishäired;
              -  tursed (vedeliku kuhjumine naha alla);
              -  kõhuvalu, mao- või sooleverejooks, kõhulahtisus, iiveldus, oksendamine;
              -  maksafunktsiooni häired, maksapuudulikkus;
              -  lööve, sügelus, higistamine, nõgestõbi, angioödeem, mille sümptomid on näo, huulte, kõri või
                 keele turse;
              -  pearinglus, halb enesetunne, palavik, sedatsioon.

              Väga harvad kõrvaltoimed (ilmnevad vähem, kui ühel kasutajal 10000’st):
              -  rasked allergilised reaktsioonid, mis nõuavad ravi katkestamist;
              -  verehäired (trombotsüütide, valgevereliblede ja neutrofiilide arvu vähenemine, hemolüütiline
                 aneemia (punavereliblede hävimine));
              -  maksatoksilisus (kemikaalidest põhjustatud maksakahjustus);
              -  madal veresuhkru tase;
              -  hägune uriin ja neerude häired.

              Teadmata esinemissagedusega kõrvaltoimed
              Epidermise nekrolüüs (eluohtlik nahakahjustus), multiformne erüteem (naha allergiline reaktsioon või
              infektsioon), Stevensi-Johnsoni sündroom (raske eluohtlik nahakahjustus), vedeliku kuhjumine kõris,
              anafülaktiline šokk (raske allergiline reaktsioon), aneemia (punavereliblede arvu vähenemine),
              muutused maksas ja maksapõletik, muutused neerudes (raske neerupuudulikkus, veri uriinis,
              uriinipeetus), tasakaaluhäired (vertiigo).

              Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida
              selles infolehes ei ole nimetatud, palun rääkige sellest oma arstile või apteekrile.


              5.    KUIDAS TEMPIDOL’I SÄILITADA

              Hoida laste eest varjatud ja kättesaamatus kohas.


             See ravimpreparaat ei vaja säilitamisel eritingimusi.

              Ärge kasutage Tempidol’i pärast kõlblikkusaega, mis on märgitud karbil. Kõlblikkusaeg viitab kuu
              viimasele päevale.

              Ravimeid ei tohi ära visata kanalisatsiooni kaudu ega koos majapidamisprügiga. Küsige oma
              apteekrilt, kuidas hävitatakse ravimeid, mida enam ei vajata. Need meetmed aitavad kaitsta
              keskkonda.


              6.   LISAINFO

              Mida Tempidol sisaldab

              -    Toimeaine on paratsetamool. Üks suus dispergeeruv tablett sisaldab 500 mg paratsetamooli.
              -    Abiained on etüültselluloos, mannitool (E 421), mikrokristalne tselluloos (E 460),
                   krospovidoon, aspartaam (E 951), magneesiumstearaat (E 527), maasika maitseaine (sisaldab
                   maltodekstriini, kummiaraabikut (E 414)).

              Kuidas Tempidol välja näeb ja pakendi sisu
              Tempidol 500 mg suus dispergeeruvad tabletid on valged kuni peaaegu valged, ümmargused, sileda
              pealispinna ja kumerate nurkadega tabletid.

              Pakendi suurused:
              10, 12, 16, 20, 30, 50 ja 100 tabletti lahti kooritavas blisterpakendis (PVC/PVDC, Aclar/PVC prinditud
              kooritava fooliumiga/paber-tagusega).

              Kõik pakendi suurused ei pruugi olla müügil.

              Müügiloa hoidja ja tootja
              Müügiloa hoidja:
              Actavis Group PTC ehf.,
              Reykjavikurvegi 76 - 78,
              220 Hafnarfjörður,
              Island.

              Tootjad
              Actavis Nordic A/S,
              Ørnegårdsvej 16,
              DK-2820 Gentofte,
              Taani

              Dragenopharm Apotheker Püschl GmbH.,
              Wallenroder Str.8-10,
              D 13435, Berlin
              Saksamaa

              Dragenopharm Apotheker Püschl GmbH.,
              Göllstrasse 1,
              84529 Tittmoning,
              Saksamaa

              Lisaküsimuste tekkimisel selle ravimi kohta pöörduge palun müügiloa hoidja kohaliku esindaja poole.
              UAB Actavis Baltics Eesti Filiaal,
              Tiigi 28/ Kesk tee 23a,
              Rae vald, 75301 Harjumaa,
              Tel: (372) 6100 565


             Infoleht on viimati kooskõlastatud: märtsis 2011.
