

                             PAKENDI INFOLEHT: INFORMATSIOON KASUTAJALE

                             Paracetamol Actavis, 500 mg õhukese polümeerikattega tabletid

                                                   Paratsetamool


              Lugege infolehte hoolikalt, sest siin on teile vajalikku teavet.
              Ehkki seda ravimit on võimalik osta ilma retseptita, peate parima ravitulemuse saamiseks võtma
              Paracetamol Actavis’t täpselt juhistele vastavalt.
              -    Hoidke infoleht alles, et seda vajadusel uuesti lugeda.
              -    Lisainformatsiooni saamiseks pidage nõu oma apteekriga.
              -    Kui pärast 3 päeva möödumist haigussümptomid süvenevad ega leevendu, peate oma arstiga
                   ühendust võtma.
              -    Kui ükskõik milline kõrvaltoimetest muutub tõsiseks, või kui te märkate mõnda kõrvaltoimet,
                   mida selles infolehes ei ole nimetatud, palun rääkige sellest oma arstile või apteekrile.


              Infolehes antakse ülevaade:
              1.   Mis ravim on Paracetamol Actavis ja milleks seda kasutatakse
              2.   Mida on vaja teada enne Paracetamol Actavis’e võtmist
              3.   Kuidas Paracetamol Actavis’t võtta
              4.   Võimalikud kõrvaltoimed
              5.   Kuidas Paracetamol Actavis’t säilitada
              6.   Lisainfo


              1.   MIS RAVIM ON PARACETAMOL ACTAVIS JA MILLEKS SEDA KASUTATAKSE

              Paracetamol Actavis sisaldab paratsetamooli, mis kuulub analgeetikumideks (valuvaigistiteks)
              nimetatavate ravimite rühma. Paracetamol Actavis’t kasutatakse kerge kuni mõõduka valu
              leevendamiseks ja palaviku alandamiseks.
              Paracetamol Actavis’t võib kasutada peavalu, hambavalu, menstruatsioonivalu, lihasvalu ja
              palavikuliste seisundite leevendamiseks külmetuse puhul.


              2.   MIDA ON VAJA TEADA ENNE PARACETAMOL ACTAVIS’E KASUTAMIST

              Ärge võtke Paracetamol Actavis’t
              -    kui te olete allergiline (ülitundlik) paratsetamooli või Paracetamol Actavis mõne koostisosa
                   suhtes (loetletud lõigus 6).

              Eriline ettevaatus on vajalik ravimiga Paracetamol Actavis
              Paracetamol Actavis’t ei tohi kasutada koos alkoholiga, kuna see võib tõsiselt kahjustada teie maksa.
              Paratsetamooli võtmine alkoholi toimet ei tugevda.

              Palun pidage enne Paracetamol Actavis’e võtmist nõu oma arstiga:
              -    kui teil on neeru- või maksahaigus (sealhulgas Gilberti sündroom või maksapõletik);
              -    kui te tarbite regulaarselt suurtes kogustes alkoholi. Te võite vajada väiksemaid annuseid ja ravi
                   piiramist lühema perioodi peale, vastasel juhul võib teie maks kahjustuda.
              -    kui teil on vedelikupeetus või toitumishäire, põhjustatud nt alkoholi kuritarvitamisest,
                   anoreksiast või valest toitumisest;
              -    kui teil on hemolüütiline aneemia (punaste vereliblede hävimine);
              -    kui teil on teatud ensüümi, nimega glükoos-6-fosfaatdehüdrogenaasi puudulikkus;
              -    kui te kasutate teisi ravimeid, mis teadaolevalt kahjustavad maksa;
              -    kui te kasutate teisi paratsetamooli sisaldavaid ravimeid, kuna see võib raskelt kahjustada teie
                   maksa;


             - kui te kasutate valuvaigistavaid ravimeid sageli ja pika aja jooksul, kuna pikaajaline kasutamine
                   võib põhjustada raskemat või sagedasemat peavalu. Ärge suurendage oma valuvaigisti annust,
                   vaid pidage nõu oma arstiga.
              -    kui te olete astmaatiliselt ülitundlik atsetüülsalitsüülhappele.

              Hoiatus: soovituslikust annusest suurema koguse sissevõtmisega kaasneb risk raske maksakahjustuse
              tekkeks. Seetõttu ei tohi ületada paratsetamooli suurimat ööpäevast annust. Samuti tuleb olla
              ettevaatlik teiste paratsetamooli sisaldavate ravimite samaaegsel kasutamisel. Vt ka lõiku 3 „Kui te
              võtate Paracetamol Actavis’t rohkem kui ette nähtud“.

              Kõrge palaviku või infektsiooni sümptomite korral enam kui 3-päevase ravi järel või kui valu püsib
              pärast enam kui 5-päevast ravi, on patsiendil soovitatav pöörduda arsti poole.

              Võtmine koos teiste ravimitega
              Palun informeerige oma arsti või apteekrit, kui te kasutate või olete hiljuti kasutanud mingeid muid
              ravimeid, kaasa arvatud ilma retseptita ostetud ravimeid. See on eriti oluline, kui te võtate:
              -     klooramfenikooli (infektsioonide ravim), kuna Paracetamol Actavis võib selle organismist
              väljutamist edasi lükata;
              -     metoklopramiidi või domperidooni (iivelduse ja oksendamise vastased ravimid), kuna need
              võivad tugevdada Paracetamol Actavis’e toime avaldumist;
              -     kolestüramiini (kolesterooli sisalduse langetamiseks) ja mao tühjenemist aeglustavaid
              ravimeid, kuna need võivad nõrgendada Paracetamol Actavis’e toimet;
              -     probenetsiidi (nt podagra raviks). Te võite vajada Paracetamol Actavis väiksemaid annuseid.
              -     antikoagulante (verd vedeldavaid ravimeid, nt varfariini), juhul kui te peate võtma
              Paracetamol Actavis’t igapäevaselt pikema aja vältel;
              -     salitsüülamiidi (palaviku või kerge valu vastu), kuna see võib Paracetamol Actavis’e
              organismist väljutamist edasi lükata;
              -     lamotrigiini (epilepsiaravim), kuna Paracetamol Actavis võib selle toimet nõrgendada;
              -     ravimeid, mis võivad kahjustada maksa, nt:
                     -     barbituraadid või karbamasepiin (vaimsete häirete ja epilepsia raviks);
                     -     rifampitsiini (bakteriaalsete infektsioonide ravim);
                     -     isoniasiidi (tuberkuloosiravim);
                     -     fenütoiini (epilepsiaravim);
                     -     naistepuna (Hypericum perforatum) (depressiooni puhul).

              Paracetamol Actavis võib mõjutada mõnede laboratoorsete uuringute, nt kusihappe ja veresuhkru
              analüüside tulemusi.

              Paracetamol Actavis’e võtmine koos toidu ja joogiga
              Paracetamol Actavis ja alkoholi samaaegsest kasutamisest tuleb hoiduda.

              Rasedus ja imetamine
              Enne ravimi kasutamist pidage nõu oma arsti või apteekriga.
              Raseduse ajal ei tohi paratsetamooli võtta pikema ajaperioodi vältel või suurtes annustes, kui arst ei
              ole teisiti määranud.
              Soovituslikes annustes võib Paracetamol Actavis’t raseduse või imetamise ajal kasutada.

              Autojuhtimine ja masinatega töötamine
              Paratsetamool ei oma mõju autojuhtimise ja masinate käsitsemise võimele.


              3.   KUIDAS PARACETAMOL ACTAVIS’T VÕTTA

              Kasutamisjuhis
              Tablett tuleb alla neelata koos klaasitäie veega.

              Annustamine


             Võtke Paracetamol Actavis’t alati täpselt allolevate juhiste kohaselt. Kui te ei ole milleski kindel,
              pidage nõus oma arsti või apteekriga.

              Ärge ületage soovitatud annust. Arvestage, et soovituslikust annusest suuremad annused võivad
              põhjustada väga raske maksakahajustuse.

              Lastele annustamisel peab arvestama kehakaaluga ning sobivaima ravimvormiga. Informatsioon lapse
              vanuse kohta igas kehakaalu grupis on alljärgnevalt välja toodud üksnes juhildumiseks.

              Täiskasvanud ja noorukid kehakaaluga üle 50 kg
              Tavaline annus vajadusel on 1...2 tabletti (500...1000 mg) iga 4...6 tunni järel, kuni maksimaalse
              ööpäevase annuseni 6 tabletti (3 g).

              Lapsed ja noorukid kehakaaluga 43...50 kg (ligikaudu 12...15-aastased)
              Tavaline annus vajadusel on 1 tablett (500 mg) iga 4 tunni järel, kuni maksimaalse ööpäevase
              annuseni 5 tabletti (2,5 g).

              Lapsed kehakaaluga 34...43 kg (ligikaudu 11...12-aastased)
              Tavaline annus vajadusel on 1 tablett (500 mg) iga 6 tunni järel, kuni maksimaalse ööpäevase
              annuseni 4 tabletti (2 g).

              Lapsed kehakaaluga 26...34 kg (ligikaudu 8...11-aastased)
              Tavaline annus vajadusel on ½ tabletti (250 mg) iga 4 tunni või 1 tablett (500 mg) iga 6 tunni järel,
              kuni maksimaalse ööpäevase annuseni 3 tabletti (1,5 g).

              Paracetamol Actavis 500 mg õhukese polümeerikattega tabletid ei ole mõeldud kasutamiseks alla 26
              kg kaaluvatel lastel.

              Kõrge palaviku või infektsiooni sümptomite korral enam kui 3-päevase ravi järel või kui valu püsib
              pärast enam kui 5-päevast ravi, on patsiendil soovitatav pöörduda arsti poole.

              Neeru- või maksafunktsiooni häirega patsiendid
              Neeru- või maksafunktsiooni häirega või Gilberti sündroomiga patsientide puhul tuleb annust
              vähendada või annustamise intervalli pikendada. Raske neerupuudulikkusega patsientide puhul peab
              Paracetamol Actavis’e annustamise vaheline intervall olema vähemalt 8 tundi. Pidage nõu oma arsti
              või apteekriga.

              Eakad patsiendid
              Eakatel ei ole annuse kohandamine vajalik.

              Kroonilise alkoholismiga patsiendid
              Krooniline alkoholi tarbimine võib suurendada paratsetamooli toksilisuse riski. Kahe annustamise
              vaheline aeg peab olema vähemalt 8 tundi. Paratsetamooli 2 g päevaannust ei tohi ületada.

              Kui teil on tunne, et Paracetamol Actavis’e toime on liiga tugev või liiga nõrk, pidage nõu oma arsti
              või apteekriga.

              Kui te võtate Paracetamol Actavis’t rohkem kui ette nähtud
              Üleannustamise puhul tuleb otsida koheselt arstiabi, isegi juhul kui te tunnete end hästi, sest on oht
              raske hilinenud maksakahjustuse tekkeks. Maksakahjustuse vältimiseks on oluline võimalikult
              varakult manustada antidooti. Maksakahjustuse sümptomid ei ilmne tavaliselt enne mõne päeva
              möödumist. Üleannustamise hilised sümptomid võivad olla iiveldus, oksendamine, anoreksia (isu
              puudus), kahvatus ja kõhuvalu ning need sümptomid ilmnevad tavaliselt 24 tunni jooksul.

              Kui teil on lisaküsimusi selle ravimi kasutamise kohta, pidage nõu oma arsti või apteekriga.


             4.VÕIMALIKUD KÕRVALTOIMED

              Nagu kõik ravimid, võib ka Paracetamol Actavis põhjustada kõrvaltoimeid, kuigi kõigil neid ei teki.

              Allpool toodud võimalikud kõrvaltoimed on liigitatud järgnevalt:
              Väga sage:   ilmneb rohkem kui 1 kasutajal 10’st
              Sage:        ilmneb 1...10 kasutajal 100’st
              Aeg-ajalt:   ilmneb 1...10 kasutajal 1000’st
              Harv:        ilmneb 1...10 kasutajal 10000’st
              Väga harv:   ilmneb vähem kui 1 kasutajal 10000’st
              Teadmata:    sagedust ei saa olemasolevate andmete põhjal hinnata.

              Harva esinevad kõrvaltoimed:
              -  trombotsüütide häired, tüvirakkude häired (häired luuüdi vereloome rakkudes)
              -  allergilised reaktsioonid
              -  depressioon, segasus, hallutsinatsioonid
              -  värin, peavalu
              -  nägemishäired
              -  tursed (ebatavaline vedeliku kuhjumine naha alla)
              -  kõhuvalu, mao- või sooleveritsus, kõhulahtisus, iiveldus, oksendamine
              -  maksafunktsioonihäire, maksapuudulikkus, kollatõbi (sümptomiteks naha ja silmavalgete
                 kollasus), maksanekroos (maksarakkude hävimine)
              -  lööve, sügelus, higistamine, nõgeslööve, punased laigud nahal, angioödeem, mille sümptomid on
                 näo, huulte, kõri või keele turse
              -  pearinglus, üldine halb enesetunne, palavik, sedatsioon, ravimite koostoimed
              -  üleannustamine ja mürgistus.

              Väga harva esinevad kõrvaltoimed:
              -  verehäired (trombotsüütide, valgeliblede ja neutrofiilide arvu vähenemine veres, hemolüütiline
                 aneemia (punaste vereliblede hävimine))
              -  madal veresuhkru tase
              -  maksatoksilisus (keemiliselt põhjustatud maksakahjustus)
              -  hägune uriin ja neeruhäired
              -  rasked allergilised reaktsioonid, mis nõuavad ravi katkestamist.

              Teadmata sagedusega kõrvaltoimed:
              Epidermise nekrolüüs (eluohtlik nahahäire), multiformne erüteem (allergiline nahareaktsioon või
              infektsioon), Stevensi-Johnsoni sündroom (raske eluohtlik nahahäire), kõriturse, anafülaktiline šokk
              (raske allergiline reaktsioon), aneemia (punaste vereliblede vähesus), muutused maksas ja hepatiit
              (maksapõletik), muutused neerudes (raske neerupuudulikkus, veri uriinis, urineerimisvõimetus), mao-
              ja soolehäired, vertiigo.

              Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida
              selles infolehes ei ole nimetatud, palun rääkige sellest oma arstile või apteekrile.


              5.    KUIDAS PARACETAMOL ACTAVIS’T SÄILITADA

              Hoida laste eest varjatud ja kättesaamatus kohas.

              Hoida originaalpakendis, valguse eest kaitstult.

              Ärge kasutage Paracetamol Actavis’t pärast kõlblikkusaega, mis on märgitud karbil ja blistril.
              Kõlblikkusaeg viitab kuu viimasele päevale.


             Ravimeid ei tohi ära visata kanalisatsiooni kaudu ega koos majapidamisprügiga. Küsige oma
              apteekrilt, kuidas hävitatakse ravimeid, mida enam ei vajata. Need meetmed aitavad kaitsta
              keskkonda.


              6.   LISAINFO

              Mida Paracetamol Actavis sisaldab:
              Toimeaine on paratsetamool. Üks õhukese polümeerikattega tablett sisaldab 500 mg paratsetamooli.
              Abiained on:
              Tableti sisu: eelželatiniseeritud maisitärklis, hüdroksüpropüültselluloos, talk ja magneesiumstearaat.
              Tableti kate: polüvinüülalkohol, makrogool 3350 ja talk.

              Kuidas Paracetamol Actavis välja näeb ja pakendi sisu
              Kapslikujulised, valged, õhukese polümeerikattega tabletid, mõõtmetega 17 mm x 7,2 mm.
              Tableti saab jagada võrdseteks annusteks.

              Pakendi suurused:
              10, 12, 20, 24 ja 30 tabletti.

              Kõik pakendi suurused ei pruugi olla müügil.

              Müügiloa hoidja ja tootja
              Müügiloa hoidja
              Actavis Group PTC ehf.,
              Reykjavikurvegi 76-78,
              220 Hafnarfjörður,
              Island

              Tootjad
              Balkanpharma-Dupnitsa AD,
              3, Samokovsko Shosse Str.,
              2600 Dupnitsa,
              Bulgaaria

              Inpac AS,
              Gjellenbekkstubben 10,
              N-3421 Lierskogen,
              Norra


              Lisaküsimuste tekkimisel selle ravimi kohta pöörduge palun müügiloa hoidja kohaliku esindaja poole.
              UAB Actavis Baltics Eesti Filiaal,
              Tiigi 28/ Kesk tee 23a,
              Rae vald, 752301 Harjumaa
              Tel: (+372) 6100 565

              Infoleht on viimati kooskõlastatud jaanuaris 2012.
