

                             PAKENDI INFOLEHT: INFORMATSIOON KASUTAJALE

                                          PARAMAX Junior 250 mg tablett
                                          PARAMAX Rapid 500 mg tablett
                                            PARAMAX Forte 1 g tablett

                                                   Paratsetamool

           Lugege infolehte hoolikalt, sest siin on teile vajalikku teavet.
           Ehkki  seda  ravimit  on  võimalik  osta  ilma  retseptita,  peate  parima  ravitulemuse  saamiseks  kasutama
           PARAMAX Junior, PARAMAX Rapid ja PARAMAX Forte (edaspidi PARAMAX) tablette täpselt juhistele
           vastavalt.
           -     Hoidke infoleht alles, et seda vajadusel uuesti lugeda.
           -     Lisainformatsiooni saamiseks pidage nõu apteekriga.
           -     Kui haigussümptomid süvenevad ega leevendu, peate oma arstiga ühendust võtma.
           -     Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida
                  selles infolehes ei ole nimetatud, palun rääkige sellest oma arstile või apteekrile.

           Infolehes antakse ülevaade:
           1. Mis ravim on PARAMAX ja milleks seda kasutatakse
           2. Mida on vaja teada enne PARAMAX kasutamist
           3. Kuidas PARAMAX kasutada
           4. Võimalikud kõrvaltoimed
           5. Kuidas PARAMAX säilitada
           6. Lisainfo


           1.  MIS RAVIM ON PARAMAX JA MILLEKS SEDA KASUTATAKSE

           PARAMAX on näidustatud palaviku ja nõrga valu korral nagu peavalu, hambavalu, menstruatsioonivalu,
           liiges- ja lihasvalu.


           2.  MIDA ON VAJA TEADA ENNE PARAMAX´I KASUTAMIST

           Ärge kasutage PARAMAX´i:
           -    kui te olete ülitundlik (allergiline) paratsetamooli või PARAMAX’i mõne koostisosa suhtes.
           -    kui teil on maksapuudulikkus
           -    kui teil on diagnoositud glükoos-6-fosfaatdehüdrogenaasi puudumine (hemolüütilise aneemia oht).
           Arstliku kontrolli all ettevaatlikult kasutada järgmiste haiguste korral: maksa- või neerufunktsiooni häired, sh
           Gilberti sündroom.

           Eriline ettevaatus on vajalik ravimiga PARAMAX:
           Konsulteerige arstiga enne PARAMAX’i kasutamist juhul, kui teil on neeru- või maksapuudulikkus või kui
           teil on probleeme alkoholi tarvitamisega.

           Rasedus ja imetamine
           Enne ravimi kasutamist pidage nõu oma arsti või apteekriga.
           PARAMAX’i  võib  raseduse  ja  rinnaga  toitmise  ajal  kasutada,  kuid  tuleb  järgida  soovitatud  annuseid.
           Paratsetamool eritub väikeses koguses rinnapiima, kuid see ei avalda tõenäoliselt lapsele mingit mõju.

           Autojuhtimine ja masinatega töötamine
           PARAMAX ei mõjuta autojuhtimist ja masinate kasutamise võimet.

           Kasutamine koos teiste ravimitega


          Palun informeerige oma arsti või apteekrit kui te kasutate või olete hiljuti kasutanud mingeid muid ravimeid,
           kaasa arvatud ilma retseptita ostetud ravimeid.

           PARAMAX tablettidega ei tohi samaaegselt kasutada teisi paratsetamooli sisaldavaid valuvaigistavaid ja
           palavikkualandavaid ravimeid vältimaks eluohtlikku mürgitust.

           Samaaegne uinutite, epilepsiavastaste ravimite, rifampitsiini või naistepuna (Hypericum perforatum) ürti
           sisaldavate  taimsete  preparaatide  kasutamine  võib  ka  lubatud  annustes  põhjustada  maksakahjustust.
           Paratsetamooli  ja  klooramfenikooli samaaegsel kasutamisel võib  aeglustuda klooramfenikooli eritumine
           organismist, samas suureneb toksilisus. Samaaegne ravi vere hüübimist pärssivate ravimitega peab toimuma
           arsti järelvalve all. Paratsetamooli toime saabumist võivad mõjutada mao tühjenemise kiirust mõjutavad
           ravimid (nt metoklopramiid, domperidoon).

           PARAMAX’i kasutamine koos toidu ja joogiga
           Alkoholi samaaegsel tarvitamisel võib tekkida maksakahjustus ka lubatud annuste juures.


           3. KUIDAS PARAMAXi´I KASUTADA

           Täiskasvanud ja üle 12-aastased lapsed (>40 kg): 1...2 tabletti PARAMAX Rapid’it vajadusel iga 4...6 tunni
           järel või ½…1 tabletti PARAMAX Forte’t vajadusel iga 4...6 tunni järel. Maksimaalne päevane annus on 8
           tabletti PARAMAX Rapid’it või 4 tabletti PARAMAX Forte’t (4 g).


           Ühekordne annus lastel on 15 mg/kehakaalu kg kohta, maksimaalselt ööpäevas 60 mg/kg kohta.

           3...6-aastased lapsed (17...25 kg): 1 tablett PARAMAX Junior’i vajadusel iga 4...6 tunni järel. Maksimaalselt
           4 korda päevas.

           6...12-aastased lapsed (25...40 kg): 1...2 tabletti PARAMAX Junior’i vajadusel iga 4...6 tunni järel.
           Maksimaalselt 8 tabletti päevas.

           Tabletid tuleb võtta rohke vedelikuga. Pikaajalisem kasutamine lubatud vaid arsti ettekirjutusel. Arst võib
           PARAMAX’i määrata ka teistsugustes annustes, sel juhul peate jälgima arsti ettekirjutust.

           Kui teil on tunne, et PARAMAX’i toime on liiga tugev või liiga nõrk, pidage nõu oma arsti või apteekriga.

           Kui te võtate PARAMAX tablette rohkem kui ette nähtud
           Suured paratsetamooli  annused  võivad põhjustada maksakahjustust. Soovitatud  annuste  ületamisel  võib
           areneda eluohtlik mürgitus, mis avaldub ööpäeva jooksul pärast ravimi sissevõtmist. Mürgistusele viitavad
           järgmised nähud: isutus, iiveldus, oksendamine, valu parema roidekaare all, naha ja limaskestade kollasus,
           uriini ja väljaheite värvi muutumine.
           Üleannustamisnähtude korral võtke kohe ühendust oma arsti või kiirabiga. Võtke PARAMAX’i pakend arsti
           juurde kaasa.

           Kui teil on lisaküsimusi selle ravimi kasutamise kohta, pidage nõu oma arsti või apteekriga.


           4. VÕIMALIKUD KÕRVALTOIMED

           Nagu kõik ravimid, võib ka PARAMAX põhjustada kõrvaltoimeid, kuigi kõigil neid ei teki.
           Kõrvaltoimeid esineb harva ja need on tavaliselt mööduvad.
           Harva  esinevad  kõrvaltoimed  (vähem  kui  ühel  kasutajal  1000-st):  erinevad  nahalööbed  (eksanteem,
           urtikaaria), maksakahjustus (maksaensüümide aktiivsuse tõus).
           Väga harva esinevad kõrvaltoimed (vähem kui ühel kasutajal 10 000-st): tõsised ülitundlikkusreaktsioonid
           (anafülaksia).


          Paratsetamooli  kasutamisel  on  kirjeldatud  ka  veresuhkru  langust  (hüpoglükeemiat),  vereloome  häireid
           (trombotsütopeeniat või agranulotsütoosi).

           Kui ravimi kasutamise ajal ilmneb mingeid häireid seedetrakti poolt, tuleks tabletti võtta koos piima või
           toiduga. Kui häired ei kao, muutuvad tugevamaks või kui ilmnevad teised kõrvaltoimed, tuleb pöörduda arsti
           poole.

           Kui ükskõik milline kõrvaltoimetest muutub tõsiseks või kui te märkate mõnda kõrvaltoimet, mida selles
           infolehes ei ole nimetatud, palun rääkige sellest oma arstile või apteekrile.


           5. KUIDAS PARAMAX´i SÄILITADA

           Hoida laste eest varjatud ja kättesaamatus kohas.
           See ravimpreparaat ei vaja säilitamisel eritingimusi.
           Ärge kasutage PARAMAX’i pärast kõlblikkusaega, mis on märgitud pakendile. Kõlblikkusaeg viitab kuu
           viimasele päevale.

           Ravimit ei tohi ära visata kanalisatsiooni kaudu ega koos majapidamisprügiga. Küsige oma apteekrilt, kuidas
           hävitatakse ravimeid, mida enam ei vajata. Need meetmed aitavad kaitsta keskkonda.


           6. LISAINFO

           Mida PARAMAX sisaldab

           PARAMAX Junior: toimeaine on paratsetamool. 1 tablett sisaldab 250 mg paratsetamooli.
           PARAMAX Rapid: toimeaine on paratsetamool. 1 tablett sisaldab 500 mg paratsetamooli.
           PARAMAX Forte: toimeaine on paratsetamool. 1 tablett sisaldab 1 g paratsetamooli.

           Abiained on povidoon, mikrokristalne tselluloos, naatriumglükolaattärklis, stearhape ja magneesiumstearaat.

           Kuidas PARAMAX välja näeb ja pakendi sisu

           PARAMAX Junior: valge ümar poolitusjoonega tablett. Diameeter 10 mm.
           PARAMAX Rapid: valge kapslikujuline poolitusjoonega tablett. Tableti laius on 7,5 mm ja pikkus 18,0 mm.
           PARAMAX Forte: valge kapslikujuline poolitusjoonega tablett. Tableti laius on 9 mm ja pikkus 22,5 mm.

           PARAMAX Junior: 10 tabletti blisterpakendis (PVC/Al).
           PARAMAX Rapid: 10, 20 ja 30 tabletti blisterpakendis (PVC/Al) 100 tabletti plastpurgis (purk HD-PE
           plastik ja kaas LD-PE plastik).
           PARAMAX  Forte:  5  ja  25  tabletti  plastpurgis  (purk  HD-PE  plastik  ja  kaas  LD-PE  plastik)  või
           blisterpakendis (PVC/Al) ning haiglapakend 100 tabletti plastpurgis (purk HD-PE plastik ja kaas LD-PE
           plastik) või blisterpakendis (PVC/Al).

           Kõik pakendi suurused ei pruugi olla müügil.

           Müügiloa hoidja ja tootja
           Vitabalans OY
           Varastokatu 8
           13500 Hämeenlinna
           Soome

           Lisaküsimuste tekkimisel selle ravimi kohta pöörduge palun müügiloa hoidja kohaliku esindaja poole:


          Vitabalans Pharma OÜ
           Hõbekuuse 26
           12111 Tallinn
           Tel. 623 0018

           Infoleht on viimati kooskõlastatud novembris 2011.
