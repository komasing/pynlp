Silvi Väljal (30. jaanuar 1928 – 3. aprill 2014) oli eesti raamatuillustraator ja graafik.[1]Silvi Väljal illustreeris ja kujundas lisaks kooliõpikutele (näiteks 2004 mulgi keele lugemik "Mulgi keelen ja meelen"[2]) eesti lastekirjanduse klassikuid nagu Heljo Mänd, Silvia Rannamaa, Jüri Parijõgi, Elar Kuus, Venda Sõelsepp, Marta Sillaots, Iko Maran, Aino ja Leida Tigane; Ellen Niit, Heino Väli, Olivia Saar. Tänaseks on kogunud kuulsust Silvi Väljali illustratsioonidega Jaak Kõdari "Kriimureinulised lood", tõelised Mulgimaa muinasjutud, mis jõudsid eesti lasteni aastal 2006.Üks tema raamatuid, "Jussikese seitse sõpra" on nii kirjutatud kui illustreeritud kunstniku enese poolt 1966. Jussikese raamat on ilmunud trükist üha uuesti kuni tänaseni. Raamat on tõlgitud rohkem kui tosinasse keelde. Jussikese raamat sündis Väljali sõnul juhuse tahtel. Nimelt tekkis noorel kunstnikul võimalus minna kaheks kuuks Moskva lähistele kunstnike laagrisse, kuid vajalik oli käsikirja olemasolu, mida illustreerida. Ühtegi sellist Väljalil aga hetkel käepärast polnud ning nii tuligi tekst ise valmis kirjutada. Hiljem sündisid sinna juurde ka pildid Jussikesest ja seitsmest nädalapäevast[3]. Jussikese raamatu põhjal on Heino Pars loonud samanimelise nukufilmi ning lugu on inspireerinud ka lavastust, mis on etendunud Nukuteatri laval.Silvi Väljal oli Vabaduspartei – Põllumeeste Kogu liige.[4]Tema abikaasa oli fotograaf Enno-Kustav Väljal (14. veebruar 1928 – 16. november 2011). Neil oli poeg Veiko Väljal.