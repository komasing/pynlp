Aleksander Igonin (22. oktoober 1939 – 3. november 2013) oli Eesti kunstnik. Ta kuulus Kohtla-Järve Kunstnike Ühendusse ning oli Vene Kunstnike Ühendus Eestis liige.[1]Aleksander Igonin sündis Peterburis ning aastatel 1945–1967 elas Tallinnas. Elu teises pooles elas ta Kohtla-Järvel. 1957. aastal lõpetas Tallinna 19. Keskkooli. Aastatel 1957–1958 teenis armees Severomorskis. Aastatel 1961–1967 õppis Eesti Riiklikus Kunstiinstituudis ühel kursusel Jüri Arraku ja Peeter Mudistiga; tema juhendaja oli Johannes Võerahansu. Pärast instituudi lõpetamist läks ta vabal tahtel tööle Kohtla-Järve Internaatkooli joonistusõpetajaks. 1970. aastal töötas Jõhvi laste kunstikoolis. Aastatel 1985–1995 oli Kohtla-Järve linna peakunstnik. Alates 1997. aastast töötas ta Jõhvi ja Kohtla-Järve laste kunstikoolides.[1]Põhiliselt maalis Aleksander loodust, inimeste portreid, lilli, natüürmorte ja akte õlis ja pastellis. Tema tööd on olnud näitustel Venemaal, Lätis, Leedus, Soomes, Saksamaal, aga ka paljudes Eesti linnades. Tema töid võib näha põlevkivimuuseumi püsiekspositsioonis. Muuseumis on ka müügil album „Aleksander Igonin, 12 akti“, pliiatsijoonistused, mis ilmus tema 60. sünnipäevaks.[1]2009. aastal diagnoositi kunstnikul glaukoom ning tehti 4 operatsiooni. Elu lõpus ei näinud ta enam nii hästi, kuid suutis siiski joonistada. 2011. aastal oli Jõhvi kunstikooli galeriis tema maalinäitus „Nii nagu näen“.[2]2013. aastal eksponeeriti Jõhvi linnagaleriis näitust „Ja uuesti koos“, kus võis näha Aleksanderi pika loomeperioodi töid pastellis, pliiatsjoonistusi ja õlimaale.[3]