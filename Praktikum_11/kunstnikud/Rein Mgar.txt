Rein Mägar (sündinud 29. detsembril 1943 Laiusel Altvälja külas) on eesti kunstnik, akvarellist.Mägar sündis 29. detsembril 1943, ent ema soovil pandi ametlikuks sünnikuupäevaks kirja 2. jaanuar 1944 ja nii sai poeg aastakäigu võrra nooremaks.Pärast Laiuse 7-klassilise kooli lõpetamist järgnes kunstihariduse algus Tartu Kunstikoolis aastail 1957–1963. 1963. aastal jätkusid õpingud Eesti Riiklikus Kunstiinstituudis. Järgnes sõjaväekohustus 1963–1966 ja uuesti ERKI 1966–1968.Seejärel jätkusid õpingud üliõpilaste vahetuse korras Graafika ja Raamatukunsti Kõrgemas Koolis Leipzigis 1968–1971.Töötanud aastail 1972–1992 kirjastustes Valgus, Eesti Raamat ja Bit, aastail 1992–1996 Eesti Erastamisagentuuris ja 1997–2000 OÜ-s Maves.Kunstilise toimetaja töö kõrval kirjastustes on kujundanud arvukalt plakateid ja raamatuid. Alates 1972 aastast osavõtt näitustest, Kunstnike Liitu võeti vastu 1977. aastal. Aktiivne akvarellmaaliga tegelemine algas üheksakümnendate aastate teisel poolel, Eesti Akvarellistide Ühenduse liige 1998. aastast. Järgnes pidev osavõtt kodumaistest ja rahvusvahelistest akvarellinäitustest, lisaks 3–4 isikunäitust aastas.Loomingu valdavaks teemaks on maastikud ja meremotiivid, viimastel aastatel on lisandunud figuurid ja portreed.