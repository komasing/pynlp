Silvia Jõgever ( aastani 1943 Jõks 4. november 1924 Tartumaa – 11. jaanuar 2005) oli eesti kunstnik ja kunstiõpetaja.Silvia Jõgever sündis taluniku perekonda Tartumaal. 1942. aastal asus ta õppima Kõrgemate Kujutava Kunsti Kursuste nime kandnud kunstikooli Tartus, mis 1943. aasta septembris nimetati ümber Kõrgemaks Kunstikooliks Pallas. 1945. aastal lõpetas ta Tartu 5. Keskkooli ja jätkas kunstiõpinguid Tartu Riiklikus Kunstiinstituudis, selle likvideerimisel 1951. aastal Eesti NSV Riiklikus Kunstiinstituudis, mille lõpetas 1952. aastal.Jõgever oli üks viimastest tudengitest, kes jõudsid veel astuda Kõrgema Kunstikooli Pallas asemele rajatud kunstikooli. Kool tegutses edasi sõja ajal, Elmar Kits õpetajaks ning Ülo Sooster, Valdur Ohakas, Henn Roode, Louis Pavel jt õpilasteks. 1949. aastal Sooster, Roode, Ohakas ja Saarts vahistati ning saadeti vangilaagritesse ja asumisele.Jõgever jäi Eestisse. Ta jätkas õpinguid ning asus 1948. aastal tööle Tartu 8. Keskkoolis kunstiõpetajana. Aastatel 1962–1979 töötas ta kunstiõpetajana Tartu Laste Kunstikoolis.Silvia Jõgever on loonud maastikupilte, akte ja figuurikompositsioone. Ta jätkas esialgu Pallase maalilises laadis, eriti maastikes ja aktides. Alates 1960. aastast lõi ka väikesemõõtmelisi abstraktseid maale ning lakoonilisi kollaaže. Esimene isikunäitus toimus 1972. aastal Tartu Kunstimuuseumis.Silvia Jõgever oli alates 1977. aastast Eesti Kunstnike Liidu liige.