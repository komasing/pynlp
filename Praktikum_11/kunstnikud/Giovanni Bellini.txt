Giovanni Bellini ehk Giambellino (umbes 1430 Venezia– 1516 Venezia) oli itaalia maalikunstnik, Venezia kõrgrenessanssi maalikoolkonna rajaja.Oli Venezia Bellinide kunstnikeperekonna kuulsaim liige (tuntud maalikunstnikud olid ka tema isa Jacopo Bellini ja vend Gentile Bellini). Tema kujunemist kunstnikuks mõjutas tugevalt ka õemees Andrea Mantegna.Sündinud Venezias ja õppinud siin oma isa kõrval jäi Giovanni Bellini oma sünnilinna kogu eluks. Peale isa juurest lahkumist asutas ta siin oma ateljee. 1479. aastal võttis ta üle venna Gentile töö Doodžide palees. 1483. aastal nimetati Bellini Venezia linna ametlikuks maalikunstnikuks.Giovanni Bellini loomingu olulisemateks mõjutajateks olid Mantegna tööd ning Antonella da Messina poolt Venezia maalikunsti kohandatud Madalmaade kunsti elemendid. Neile tuginedes lõi Bellini oma isikupärase stiili, milles mängib olulist osa soe ja helendav valgus ning loomulik rahulik atmosfäär.Giovanni Bellini "lemmikteema" oli madonna Jeesus-lapsega. Ta oli tuntuim Veneetsia Madonnieri (madonnamaalijate) kunstnikegrupist. Viljeles veneetsiapärast kompositsiooni Santa Conversazione't (nn püha keskustelu), millel istuvat madonnat ümbritsevad pühakud; maalide taustaks oli tavaliselt lüüriline maastik.Vähemal määral lõi ka portree- ja olustikumaale.Tema kuulsamad õpilased olid Giorgione, Tizian ja Lorenzo Lotto.