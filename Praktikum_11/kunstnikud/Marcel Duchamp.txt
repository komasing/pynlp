Marcel Duchamp (sünninimega Henri-Robert-Marcel Duchamp; 28. juuli 1887 Blainville-Crevon – 2. oktoober 1968 Neuilly-sur-Seine) oli prantsuse-ameerika kunstnik.Duchamp sündis Ülem-Normandias kultuurihuvilises peres. Tema emaisa Emile Nicolle oli maalikunstnik ja graveerija ning kodu oli tema töid täis. Pere 7 lapsest suri üks noorelt, aga neli said kunstnikuks: lisaks Marcelile veel maalikunstnik Jacques Villon (1875–1963), skulptor Raymond Duchamp-Villon (1876–1918) ja maalikunstnik Suzanne Duchamp-Crotti (1889–1963).Marcel lahkus kodust 10-aastaselt ja õppis oma vanemate vendade eeskujul järgmised 7 aastat Rouenis Corneille' lütseumis. Ta polnud väljapaistev õpilane, välja arvatud matemaatikas ja joonistamises.Tema varased tööd on postimpressionistlikus, kubistlikus ja fovistlikus stiilis. Koolis õppis ta ka klassikalist joonistamist ja katsetas selleski stiilis. Tema kõige mõjukam õpetaja oli siiski tema vanem vend Jacques.Duchampilt pärineb mõiste "ready-made", mis tähendab, et tehases valmistatud asjad oma kasutamiskeskkonnast eraldatuna on kunst. Duchampi 1917 loodud tööd "Purskkaev" loetakse sageli esimeseks postmodernistlikuks kunstitööks.Ta kasutas pseudonüümi Rrose Sélavy. See nimi tekkis 1921, kui Man Ray tegi hulga fotosid, millel Duchamp kandis naiserõivaid.Duchamp oskas hästi malet mängida. 1925 kogus ta Prantsusmaa meistrivõistlustel males pooled punktid (+3 -3 =2) ja teenis sellega meistersportlase tiitli. Ta jätkas võistlusspordis kuni 1933. aastani, mil taipas, et päris tippu ta males ei jõua, ning hiljem tegeles malega vähem, eelistades kirimalet ja tegutsedes maleajakirjanikuna. Maletajana eelistas ta hüpermodernseid avanguid, näiteks nimzoindia kaitset.Juunis 1927 abiellus ta autotöösturi tütre Lydie Sarazin-Lavassoriga. Jaanuaris 1928 abielu lahutati, sest Duchampi sõnul ei suutnud ta rohkem kanda abieluga kaasnevaid kohustusi ja piiranguid. 1954 abiellus ta Alexina Sattleriga ja see abielu jäi püsima kuni Duchampi surmani. Duchamp sai 1955 USA kodanikuks.