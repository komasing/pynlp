Andrus Rõuk (sündinud 28. septembril 1957 Tallinnas) on eesti kunstnik ja luuletaja.Pärast nüüdse Pelgulinna Gümnaasiumi lõpetamist 1976. aastal asus ta tööle toonasesse Noorsooteatrisse reklaamikujundajana. Geomeetriliste guaššijoonistustega jõudis Andrus Rõuk 1977. aastal oma esimese ühisnäituseni Tartu Ülikooli vanas kohvikus.Kunstnikudiplomi sai Andrus Rõuk Eesti Riiklikust Kunstiinstituudist, olles seal õppinud aastail 1979–1981 arhitektuuri ja 1984–1989 teatrikujundust. Osalenud arvukatel riiklikel ülevaatenäitustel ning ühisnäitustel nii Eestis, Soomes kui ka erinevates endise Nõukogude Liidu osades. Autori teoseid on Tallinna Kunstihoone kunstikogus ning mitmetes ühiskondlikes hoonetes, asutustes ning erakogudes. Ta on Maalikunstnike Liidu ja Kunstnike Liidu liige aastast 1993.Teatrilavastustest on ta kujundanud 1988 Rakvere Teatris Perviku-Tootsi "Kunksmoori", 1989 Riiklikus Nukuteatris Ionesco-Lumiste "Ninasarviku" ning osalenud kunstniku-lavastajana 1990 valminud Sulev Keeduse telemängufilmis "Ainus pühapäev".1981. aasta Loomingu septembrinumbris leheküljel 1311 ilmus Andrus Rõugu luuletus, akrostihhon "Silmades taevas ja meri", mille ridade esimesed tähed andsid ülalt alla lugedes kokku sõnad "sini-must-valge":Silmades taevas ja meri
Inimene sinisilmne
Nagu peoga kühveldet teri
Imeline valge

Meeled tuultele valla
Uued vaod vaotuman palge
Süda sädemeid kalla
Tuli kõik neelab alla

Voogab päev üle lõõsan maa
Algaman merel kui tõus
Lebada kauem ei saa
Geenid veel jõus
Eestimaa
(1980)Andrus Rõuk heideti seetõttu Kunstiinstituudist välja[1] ja sai õpinguid jätkata alles mitme aasta pärast. Tema luuletusi on avaldatud veel Loomingus 1979/9 ja 1988/8.Aastal 2000 ilmus luulekogu "VAPP LIPP PEALINN": Luulet 1976–1980" (Virgela, Tallinn, autori illustratsioonid, 96 lk).