Svea Raidna (aastani 1991 Svea Sirel; 11. aprill 1961 Kunda – 17. oktoober 2011 Hyvinkää)[1][2] oli eesti maalikunstnik.Svea Raidna lõpetas 1988. aastal Tallinna Pedagoogilise Instituudi joonestamise, kunsti ja tööõpetuse erialal. Ta töötas kunstiõpetajana aastatel 1988–1990 Nissi 9-klassilises koolis ning 1996–2001 Rakvere Gümnaasiumi kunstikallakuga klassides. Ta oli aastail 1990–1991 animaator väikeettevõttes Stuudio B. Aastatel 1991–1995 töötas ta kunstniku-kujundajana Paikuse Politseikoolis. Svea Raidna oli Paikuse Politseikooli tollase sümboolika autor. Alates aastast 2002 töötas ta vabakutselise kunstnikuna.Svea Raidna kasutas õli-, siidi- ja akvarellvärve, vähem pastell- ja portselanivärve. Ta viljeles looduslähedases laadis lille- ja maastikumaali. Tavaliselt maalis ta otse loodusest, kuid lõi ka abstraktseid ja sümbolistlikke kompositsioone, elu lõpukümnendil sageli piibliainelisi. Mitmetel kujutistel tõstis ta esile looduses leiduvat sinimustvalget värvikombinatsiooni. Svea Raidna osales isiku- ja grupinäitustel.[3][4]