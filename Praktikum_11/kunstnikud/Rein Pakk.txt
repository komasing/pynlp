Rein Pakk (sündinud 31. mail 1968 Tartus) on Eesti näitleja, lavastaja, dramaturg, kirjanik, karikaturist ja saatejuht.[1]1986. aastal lõpetas Pakk Tartu 2. Keskkooli.[2] 1986–87 õppis ta Muusikaakadeemia lavakunstikateedris, 1991–92 Eesti Humanitaarinstituudis ning 1992–96 Tallinna Pedagoogikaülikooli filmi- ja videokateedris filmilavastust (bakalaureusekraad filmikunstis).[1]Rein Pakk on olnud Sinebrychoff Eesti ASi turundusjuht[1]. 1997–1998[2] oli ta üks kahest reklaamiagentuuri Sacco & Vanzetti loojast ja käivitajast ning agentuuri tegevjuht. Ta on pannud aluse mitmele toitlustusasutusele, olles 1998. aastal üks kolmest Tallinna restorani Elevant loojast ja käivitajast, restorani turundusjuht ja sisekujunduse kaasautor, 1999. aastal NoKu Klubi üks viiest loojast ja käivitajast Tallinnas, söögikoha sisekujunduse kaasautor, 2004. aastal Tartu restoran-klubi Maailm looja, käivitaja ja sisekujunduse kaasautor ning üks neljast Tartu ööklubi Kellele Ei Meeldiks Johnny Depp? loojast ja käivitajast, sisekujunduse kaasautor[1][3]. Samuti osales ta Tallinna kohviku Maiasmokk töös[4]. Pakk on Tartu Lõunakeskuse turunduskonsultant ja reklaamilooja[1].2001–2004[2] oli Pakk Eesti Kunstiakadeemia vabade kunstide õppetooli kinoajaloo ja režissuuri lektor ja Tartu Kõrgema Kunstikooli fotoosakonna kinoajaloo ja režissuuri lektor.[1]Pakk on kirjutanud kultuuri-, ühiskonna- ja kunstiteemalisi artikleid, esseid ja kriitikat. Koos Rainer Sarnetiga on ta loonud üle 900 karikatuuri, samuti on ta alates 2005. aastast teinud üle 70 karikatuuri ajakirjale Diplomaatia. Ta on avaldanud lühijutte kogumikes "Salasahver" (2002), "Köögi kiusatused" (2005) ja "Vanaemade lood" (2007) ning kirjutanud ja toimetanud aforismiraamatud "Musi naudingupäevik 2006" (2005), "Musi naudingupäevik 2008" (2007) ja "Map kalender 2008" (2007), "Supelsaksad" (2010) koostöös Ruth Huimerinnaga.[1]1996–1999 osales Pakk fotograafide Peeter Lauritsa ja Herkki Merilaga fotolavastustes nii modelli kui ka lavastajana. Ta on teinud lavastust ja liikumisseadeid paljudel moeetendustel, sealhulgas Eesti Kunstiakadeemia moeetendustel "Erki Moeshow" 1997 ja 1998.[1]Ta on töötanud mitmes Eesti teatris (Von Krahli teater, Emajõe Suveteater, Monoteater) ja osalenud teatriprojektides. Alates 2011. aasta septembrist on ta Vanemuise teatri lavastaja ja draamanäitleja.[1][5] Samuti on ta 2011. aasta veebruarist ETV2 kultuurisaate "Jüri Üdi klubi" saatejuht kõrvuti Karl Martin Sinijärvega[6].Rein Pakul on kaks poega ja tütar[3][4]. Tema vanem vend on Heiti Pakk[4].