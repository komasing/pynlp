Ásgrímur Jónsson (4. märts 1876 – 5. aprill 1958) oli Islandi maalikustnik, riigi esimene elukutseline kunstnik.[1]Ásgrímur Jónsson sündis Lõuna-Islandil Galtafelli talus talupoja pojana ning kasvas üles Hekla vulkaani lähistel. Tema vend Einar Jónsson (1874–1954) oli tuntud skulptor.1897. aastal kolis ta Taani pealinna Kopenhaagenisse, kuhu jäi elama kuni aastani 1908. Aastatel 1900–1903 õppis ta Kopenhaageni Kuninglikus Akadeemias maalikunsti. Pärast akadeemia lõpetamist ta reisis palju ning oma viimase talve võõrsil veetis ta 1908–1909 Itaalias. Seejärel naasis ta aastal 1909 Islandile.[1]Tema tööde lemmikteemaks oli oma kodumaa maastike ja eriti mägede kujutamine. Tema maalid sarnanevad stiililt Prantsuse impressionistide töödega, näiteks Camille Corot omadega. Mõned tema maalid illustreerivad ka Islandi saagasid ja müüte. Kuigi ta oli väga oskuslik õlimaalide meister, mäletatakse teda eriti tema akvarellmaalide poolest.[1]Ta on kuulus ka mitmes Islandi kirikus leiduvate seinamaalide poolest. Hulk tema töid on välja pandud Reykjavíkis asuvas Islandi Rahvusgaleriis. Tema tööd, mis panid aluse Islandi maastikumaali traditsioonile, on mõjutanud mitmeid hilisemaid Islandi kunstnikke.Ásgrimur Jónsson suri aastal 1958, jättes kõik oma tööd ja oma Reykjavíkis aadressil Bergstaðastræti 74 asunud stuudiokodu Islandi rahvale. Seal avati 1960. aastal väike muuseum, kus saab saab vaadata tema töid. 1988. aastal sai temanimelisest kollektsioonist üks rahvusgalerii osa.