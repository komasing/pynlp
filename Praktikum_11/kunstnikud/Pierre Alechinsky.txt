Pierre Alechinsky (sündinud 19. oktoobril 1927 Brüsselis) on Belgia kunstnik. Alates 1951. aastast on ta elanud ja töötanud Pariisis. Ta on viljelenud muu hulgas tašismi, abstraktset ekspressionismi ja lüürilist abstraktsionismi.Alechinsky asus 1944. aastal õppima Brüsseli kunstikoolis La Cambre. Ta õppis illustreerimist, trükikunsti ja fotograafiat. Aastal 1945 avastas ta Henri Michaux' ja Jean Dubuffet' tööd ning sai sõbraks kunstikriitiku Jacques Putmaniga. 1949. aastal moodustas Pierre koos Christian Dotremonti, Karel Appeli, Constanti, Jan Nieuwenhuysi ja Asger Jorniga kunstiühingu Cobra. Ta esitles oma töid Cobra näitustel. Hiljem õppis ta gravüüri Stanley William Hayteri ateljees Atelier 17. 1954. aastal toimus tema esimene isikunäitus Pariisis. Samal ajal hakkas ta huvi tundma idamaise kalligraafia vastu. 1950. aastate alguses sai Pierre Alechinskyst Jaapani ajakirja Bokubi (mis tähendab armastust tindi vastu) korrespondent Pariisis. Aastal 1955 sõitis ta Henri Storcki ja Luc de Heuschi innustuselt koos oma abikaasaga Jaapanisse. Ta esitles oma töid Kurashiki Ōhara kunstimuuseumis ja valmistas filmi Jaapani kalligraafiast. Christian Dotremont kirjutas filmile kommentaari. Filmi muusika autor oli André Souris.1960. aastatel sai ta rahvusvaheliselt tuntuks. Tema tööd olid olnud esil muu hulgas näitustel Londonis, Bernis, Veneetsia biennaalil, Pittsburghis, New Yorgis, Amsterdamis ja Silkeborgis.Ta tegi koostööd Walasse Tingi, Christian Dotremonti ja André Bretoniga.Tema rahvusvaheline karjäär jätkus edukalt 1970. aastatel. Aastal 1983 sai temast maaliprofessor Pariisi kunstikoolis École nationale supérieure des Beaux-Arts. Aastal 1994 nimetati ta Brüsseli Vaba Ülikooli audoktoriks. Aastal 1995 kasutati tema kujundust Belgia postmarkidel.Pierre Alechinsky töödega saab tutvuda Belgia Kuninglikus Kaunite Kunstide Muuseumis, Suurbritannias Tate'is,[1] Saksamaal Kölnis Museum Ludwigis, New Yorgi Moodsa Kunsti Muuseumis [2] ja Walkeri kunstikeskuses Minneapolises. [3]