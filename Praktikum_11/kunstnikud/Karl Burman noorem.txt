Karl Burman noorem (14. märts 1914 Tallinn – 15. oktoober 2001) oli eesti akvarellist ja arhitekt.1933. aastal lõpetas Prantsuse Lütseumi ning jätkas Tartu Ülikooli tehnikaosakonnas ja Tallinna Tehnikainstituudis. Raske majandusliku olukorra tõttu tuli tal korduvalt õpingud katkestada ning töötada "Volta" tehase ehitusosakonnas arhitekti abilisena ning aidata oma arhitektist isa Karl Burman vanemat tema projektide juures.Olles 1941 mobiliseeritud Nõukogude armeesse, kuulus ta aastast 1943 Jaroslavli kunstnike kollektiivi ning töötas Jaroslavli kunstikoolis akvarelliõpetajana. Sel perioodil õppisid tema juures hilisemad eesti akvarellistid Aleksander Pilar ja Enno Lehis. [1] 1943 täiendas ta end lühiajaliselt Moskva Kunstiinstituudis.Naasis Tallinnasse 1944 ning oli kaks järgnevat aastat TPIi arhitektuuriosakonna akvarelliõpetaja. Pärast seda tegutses vabakutselise kunstniku ning arhitektina.Karl Burman noorem on Kristi Burmani isa. Tema isa oli kunstnik ja arhitekt Karl Burman vanem ning onu maalikunstnik Paul Burman.Esimest korda esines näitusel 1936. aastal. Kujutava Kunsti Sihtkapitali näitusel oli väljas tema akvarell "Lansi talu". 1939. käis koos isaga kuuajalisel reisil Rootsis, kus osales rahvusvahelisel ehituskongressil ning maalis sealset loodust. 1940. aastal valmistas rea akvarelle A. H. Tammsaare kodukohast.1950nate lõpust eristub Karl Burman noorema laad tugevalt Karl Burman vanema omast. Tema tööd on formaadilt suuremad, käsitluslaadilt virtuooslik-hoogsamad. Ta töötas välja klassikaliselt mõjuvat akvarellilaadi, milles saavutas suure meisterlikkuse. Kõige rikkalikumalt pakkus motiive Tallinn – nii vanalinn kui ka uusehitused – ja selle maaliline ümbrus. Eriti jalutuskäigud ja paadisõidud Rannamõisas ja Kloogal.Arhitektina on ta loonud mitmeid väikeelamute projekte, projekteerinud väiksemaid teenindusehitusi ja teinud sisekujundusprojekte.[1]Kunstnikuna oli Karl Burman läbi aastakümnete tuntud kui üks Eesti tuntumaid akvarelliste. Ta oli valitud Eesti Akvarellistide Ühingu auliikmeks. Tema maastikud ning peamiselt Tallinna ja Narva natuurilähedased detailitäpsed linnavaated on leidnud tee paljudesse erakogudesse kodu- ja välismaal. Kunstniku mahedatooniline kuiv akvarellimaneer meenutab kohati tema isa omaaegseid linnavaateid. Loomingu paremikust 1940. – 1960. aastaist on näiteid Eesti muuseumides. [1]