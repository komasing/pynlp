Aarne Miikmaa (kuni 1939 Harald Oskar Miikman; 8. oktoober 1908 Kärdla – 2. jaanuar 1942 Tartu) oli eesti maalikunstnik.Kunsti hakkas Aarne Miikmaa õppima juba 14-aastasena Ants Laikmaa ateljeekoolis 1922–1930. 1931–1934 õppis ta Tartu Ülikoolis filosoofiat ja kunstiajalugu ning alates 1933 Kõrgemas Kunstikoolis Pallas. Tänu Laikmaa juures omandatud oskustele võeti ta Pallasesse ilma ettevalmistus-, üld- ja maaliklassi läbimata kohe ateljeesse, kooli lõpetas ta 1938. aastal Ado Vabbe õpilasena maali alal.Ants Laikmaa ateljeekoolis omandas kunstnik pastellmaali tehnika ning tema meelisžanriks kujunes portree. Tema maalid on enamasti tumeda koloriidilised, peenelt läbimaalitud, mida aeg-ajalt ilmestavad üksikud kontrastsemad värviaktsendid. Miikmaa portreede viimistletus ja psühholoogiline ilmekus meenutab vanameistrite loomingut. Õlimaalide kõrval on väga huvitavad ka suuremõõtmelised aktijoonistused, mis näitavad teda kui suurepärast joonistustehnikate valdajat.Kunstniku lühikeseks jäänud elutee tõttu on tema teosed üsna haruldased.