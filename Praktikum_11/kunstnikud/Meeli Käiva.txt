Meeli Kõiva (kunstnikunimi Mery Crystal Ra; sündinud 14. jaanuaril 1960 Tartus) on eesti valgus- ja klaasikunstnik, kes tegeleb ka maalimisega.Ta on pikaajaliselt elanud ja töötanud Helsingis, Brüsselis, New Yorgis, San Franciscos, Pariisis ja Saksamaal.Meeli Kõiva on Eesti Kunstnike Liidu ja Eesti Klaasikunstnike Ühenduse liige.Kõiva lõpetas 1984. aastal Eesti NSV Riikliku Kunstiinstituudi, tema diplomitööks olid liikuva laserjoonega kvartsklaasskulptuurid. Ta on täiendanud ennast USA-s ja Soomes.[1]Kõiva on tuntud eelkõige arhitektuurse monumentaalkunsti vallas. Ta on eksperimenteerinud ja loonud interaktiivseid teoseid laserite, fiibrite ja valgustjuhtivate materjalidega. Oma teoste loomisel on ta teinud koostööd inseneride, arhitektide ja klaasitootjatega. Tema loomingu hulka kuuluvad mitmesugused klaas- ja valgusskulptuurid, multimeediainstallatsioonid, kineetilised skulptuurid, animatsioonid, videod, mini- ja monumentaalvitraažid, mitmesugustes tükitehnikates klaasmaalid, akvarellid ja akrüülmaalid.Kõiva üks tuntumatest töödest on Euroopa Parlamendi peahoonesse Brüsselis 2006. aastal loodud valgus- ja klaasteos "Reactive River", mida eksponeeriti tema kavandite järgi loodud videoga ja Margo Kõlari heliteosega.Teine tuntud teos on Tamperes asuv klaas- ja valgusskulptuur "Feuille Qui Vole", mida esitleti klaasikonverentsil GPD.Meeli Kõiva näitused on toimunud Tallinnas, Malmös, Helsingis, Brüsselis ja New Yorgis.Kõiva valiti 2013. aasta Euroopa professionaalsete kunstnike võistluse "Light in the City, Northern Light" 15 parima kunstniku sekka.[2]Meeli Kõiva isa Harri Kõiva oli ehitusinsener ja karikaturist, ema Ottilie-Olga Kõiva on folklorist. Õde Katre Kõiva on laulja.Meeli Kõival on poeg Martin Kõiva (sündinud 1987. aastal).[3]