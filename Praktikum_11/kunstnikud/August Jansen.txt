August Jansen (6. oktoober 1881 Hallikivi, Pärnumaa – 23. jaanuar 1957 Tallinn) oli eesti maalikunstnik.Ta kasutas ka pseudonüümi Jaan Seen.August Jansen sündis Hallikivi[1] kalevivabriku kangru ning ühtlasi harrastusnäitleja ja teatridekoraatori perekonnas. 1886. aastal suri kunstniku isa ning ema kolis Narva.[2] August Jansen õppis aastatel 1894–1895 Narva algkoolis, töötas ühtlasi linavabrikus ja hiljem joonestajana kalevivabrikus ning seejärel aastani 1898 Stieglitzi kunstikooli Narva filiaali õhtustel joonistuskursustel.[3]Aastatel 1900–1904 õppis Jansen Peterburi Kunstide Edendamise Seltsi kunstikoolis, mille lõpetas suure hõbeaurahaga.[2] 1905. aasta sügisel astus ta Peterburi Kunstide Akadeemiasse, mille lõpetas 1913. aastal maali erialal.1917. aastal jõudis haiguse tõttu sõjaväeteenistusest vabastatud Jansen tagasi kodumaale ning kutsus 1919. aastal Tartus koos skulptor Anton Starkopfiga kokku eesti kunstnike I kongressi ning 1921. aastal Tallinnas eesti kunstnike II kongressi, kus pandi alus kunstnike üldorganisatsioonile.[4] Jansen kuulus hulk aastaid 1922. aastal asutatud Eesti Kujutavate Kunstnikkude Keskühingu juhatusse.[2] Ta oli üks kultuurkapitali seaduse väljatöötajatest ning KKSKV liige.[2]Esimese õppereisi tegi Jansen 1924. aastal Itaaliasse, peatudes pikemalt Roomas, 1929. aastal viibis ta Pariisis ja Hispaanias.[5]Jansen töötas Peterburi, Rakvere ja Tallinna koolides joonistusõpetajana. 1927. aastast töötas ta õpetajana Riigi Kunsttööstuskoolis[6].Jansen ehitas koos kunstnike Peet Areni ning Karl Burmaniga Kadriorgu Peeter I tallide kohale nn "kunstnike koloonia" ehk ateljee, kus elas ja töötas. 28. augustil 1941 süütas Tallinna Töölispolk need hooned põlema.[7] Kunstnik kolis seejärel koos perekonnaga Harjumaale Põllkülla.[8]August Janseni loomingu hulka kulub portreid, maastikumaale, linnavaateid, ulatuslikke kompositsioone, dekoratiivseid pannoosid ning natüürmorte. Tehnikatest eelistas ta õlimaali, vähem temperat, guašši ja pastelli. Ta oli erakordselt viljakas looja. 1946. aastal antud intervjuus arvas kunstnik, et on loonud umbes 1000 teost, millest 300–400 hävisid Teises maailmasõjas.[8]Jansen hakkas näitustel osalema 1910. aastal ja võttis osa enamikust tähtsamatest näitustest nii Tallinnas kui ka Tartus ning kõikidest eesti välisesindusnäitustest. Laiema tunnustuse osaliseks sai ta esmakordselt 1913. aastal, mil Tallinna Börsisaalis olid välja pandud Janseni triptühhon "Tallinna raekoja interjöör" ja "Kalevipoeg kivi viskamas". Eeposeainelise teose maalis Jansen 1912. aastal, mil Eesti Rahva Muuseumi rajamine oli täies hoos, ning eesti ainelise vanavara kogumisele osutati suurt tähelepanu.[5]Esimestel iseseisvatel loominguaastatel akadeemia lõpetamise järel lähtus kunstnik oma teostes juugendist ja rahvusromantismist. 1922. aastast tegeles Jansen aktiivselt eesti kunstielu organiseerimisega ning leidis end peagi esindusmaalija rollist. Ta sai tellimusi mitmetele monumentaalmaalidele, mis enamuses on hävinud. Eesti Kunstimuuseumis on säilinud lünettmaalid "Töö" ja "Võit"[9] Toompea lossi Valgele saalile.[10]1930. aastail sündis kunstnikul portreesid ja maastikumaale, mis kuuluvad tema loomingu tippteoste hulka, ennekõike tema perekonnaliikmete portreed ("Tütarlaps õlgkübaraga").[10] Portreedes eelistas Jansen neutraalseid jooni, kuid vahel ühendas elavalt nii portree kui maastiku. Jansenite pere 1932. aastal valminud suvekodu Põllkülas oli kohaks, kus kunstnik sai pühenduda looduse maalimisele eri päeva- ja aastaaegadel.[10]August Jansen on loonud ka skulptuure ja keraamikat.1932. aastal andis EKKKÜ August Janseni 50. juubeliks välja tema monograafia, mille autoriks oli Jaan Pert.[11]Tema tütar oli ajaloolane Ea Jansen.