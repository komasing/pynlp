George William Russell (10. aprill 1867 Lurgan, Armagh' krahvkond – 17. juuli 1935 Bournemouth, Inglismaa) oli iiri kirjanik, kriitik, toimetaja, maalikunstnik ja rahvuslane, kes on tuntud eelkõige luuletajana.Ta kasutas pseudonüüme Æ, AE, A.E. ja Æon.Russell sündis Lurganis. Kui ta oli 11-aastane, kolis perekond Dublinisse. Ta õppis Rathminesi koolis ja kunstikoolis Metropolitan School of Art (praegu National College of Art and Design), kus ta sõbrunes William Butler Yeatsiga.Ta asus tööle riidepoes. Seejäral töötas ta Horace Plunketti poolt rajatud põllumajandusühistegevuseliikumises Irish Agricultural Organization Society (IAOS), kuhu teda soovitas Yeats. Russellist sai organisatsiooni abisekretär. Organisatsiooni esindajana lõi ta Lõuna- ja Lääne-Iirimaal laenuühisusi ja rajas ühistupanku; viimaseid oli 1910. aastaks 1910. Koostöö Plunkettiga laabus hästi. Aastatel 1905–1923 toimetas ta IAOS-i ajakirja Irish Homestead ning tegi selle rahvusvaheliselt tuntuks.Hiljem oli ta iiri rahvuslaste väljaande Irish Statesman toimetaja (15. september 1923 – 12. aprill 1930).Ta oli alates oma esimesest luulekogust "Homeward: Songs by the Way" (1894) keldi taassünniliikumise üks juhtkujusid. Ta kirjutas müstilisi, õrnmeloodilisi luuletusi ja näidendeid. Aastal 1902 tutvus Æ noore James Joyceiga ning tutvustas teda oma sõbrale William Butler Yeatsile ning teistele taassünniliikumise tegelastele. Joyce'i raamatus "Ulysses" figureerib Russell episoodis "Skylla ja Charybdis", kus ta lükkab tagasi Stepheni teooriad William Shakespeare'i kohta.Tema kodust Dublini Rathgar Avenuelt sai Iirimaa majanduslikust ja kunstilisest käekäigust huvitatute kohtumispaik.Ta oli aastaid Dublini teosoofide juht. Ta väitis, et on selgeltnägija.Ta kirjutas palju majandusest ja poliitikast.Samuti tegeles ta maalimise ja joonistamisega, kujutades vaimolendeid, keda ta väidetavalt tajus.Kui tema abikaasa 1932 suri, asus Russell elama Inglismaale, kus ta ka suri. Russell on maetud Dublin Mount Jerome'i kalmistule.