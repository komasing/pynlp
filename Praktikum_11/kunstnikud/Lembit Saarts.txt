Lembit Saarts (sündinud 28. septembril 1924 Rebase külas) on Eesti maalikunstnik. Aastast 1959 Tartu Kunstnike Liidu liige.[1]Lembit Saarts sündis Vana-Kuuste vallas Rebasel talupidaja peres. Oma kooliteed alustas ta 1930. aastatel kodukandis Sipe algkoolis ja jätkas seda hiljem Tartu üldhariduslikus täienduskoolis ja Hugo Treffneri Gümnaasiumis. Sellele järgnesid aastatel 1943–1948 õpingud Pallases (tollase nimega Kõrgemad Kujutava Kunsti Kursused) ja Tartu Riiklikus Kunstiinstituudis.[2][3][1]1949. aastal ta vahistati süüdistatuna selles, et ta osales nõukogudevastases liikumises, mille juhid olid Ado Vabbe ja Elmar Kits. Seetõttu saadeti ta asumisele ning aastani 1956 viibis ta Kasahstanis vangilaagris. Sealt naasis ta Tartusse.[4][1][5]Ta on töötanud ka Tartus joonistusõpetajana ja katseremonditehase kunstnikuna.[1]Aastal 1960. valmis kunstnikul maja Tartus Veeriku linnaosas Õie tänaval. Samas asub ka tema ateljee.[3]Saartsi loomingut kujundas Pallase maalikooli traditsioonide õhkkond. Tema peamisteks õpetajateks olid Johannes Võerahansu ja Elmar Kits. Oma loomingus otsis ta eeskujusid vanemast kunstist ning eriti vaimustus ta prantsuse kunstnikest – Claude Monet, Auguste Renoir, Pierre Bonnard.[3]Lembit Saarts valdab meisterlikult kõiki žanre – kõige enam figuraalkompositsioone, maastikke, akte, portreid, natüürmorte ja lilli ning teeb seda väga erinevates tehnikates: õli, akvarell, kollaaž ning joonistused sule ja pliiatsiga.[3]Tartu kunstinäitustel on Saarts osalenud alates aastast 1957 ja alates aastast 1959 üleriigilistel kunstinäitustel. Tema kümnete isikunäituste seas on kõige tähtsamad 1974. ja 1983. aastal Tartu Kunstimuuseumis toimunud näitused. 21. sajandil on tema tööd olnud väljas presidendi poolt kureeritud näitustel 2000. aastal Tallinnas ja Berliinis ning 2001. aastal Pariisis.[3]2006. aasta 11. jaanuarist 28. veebruarini oli Võru Linnagaleriis avatud Lembit Saartsi ja Eeva Ainti ühisnäitus "Kahed pildid kahest sajandist".[1] Aastal 2006 valmis režissöör Rein Raamatul kunstnikust rääkiv dokumentaalfilm. 18 minutit kestvas filmis saavad sõna nii kunstnik ise kui ka tema sõbrad ja kunstiajaloolased.[4]Lembit Saartsi abikaasa on maalikunstnik Eeva Aint.[6]