Louise Ingram Rayner (21. juuni 1832 Matlock Bath – 8. oktoober 1924 St Leonards-on-Sea) oli inglise akvarellist.Tema vanemad Samuel Rayner ja Ann Rayner (sündinud Manser) olid mõlemad kunstnikud. Isa esimene maal oli vastu võetud Kuningliku Kunstiakadeemia näitusele, kui ta oli kõigest 15-aastane. Louise'i neli õde Ann, Margaret, Rose ja Frances ning vend Richard olid samuti kunstnikud. Perekond elas Matlock Bathis ja Derbys kuni Londonisse kolimiseni 1842.Louise õppis maalimist algul isa ja pärast kunstnikest perekonnasõprade juures. Tema esimene avaldatud teos, õlimaal "Haddoni kabeli sisevaade", pandi välja Kuningliku kunstiakadeemia näitusele 1852 ja see oli tema õlimaalide sarja esimene töö. Kuid 1860 läks ta üle akvarellidele. Neid esitas ta näitustele rohkem kui 50 aasta jooksul selliste organisatsioonide kaudu kui Naiskunstnike Ühing, Kuninglik Kunstiakadeemia, Kuninglik Akvarelliühing ja Kuninglik Briti Kunstnike Ühing.Rayner elas Walesi piiri lähedal Chesteris, aga 1870. ja 1880. aastatel reisis ta suviti palju. Suur osa tema loomingust kujutab detailirikkaid vaateid rahvarohketele tänavatele ning need annavad edasi Victoria ajastu linnade ja alevite elu. 1910. aasta paiku kolis ta Kenti Tunbridge Wellsi ja hiljem Sussexisse St Leonards-on-Seasse, kus ta suri.Suurim Louise Rayneri tööde kollektsioon (23 akvarellmaali) on Grosvenori muuseumis.Autoriõigus Rayneri töödele on lõppenud ja detailirohkuse tõttu on need tänapäeva Suurbritannias levinud pusledena.