Marie Kalmus (1901. aastani Supp 4. mai 1882 Kuksema vald, Järva-Jaani – 10. jaanuar 1959 Tallinn) oli eesti skulptor.Sündis Järva-Jaanis möldri tütrena. Õppis Paide linna 5. klassilises koolis. Alates 1902. aastast töötas masinakirjutajana Tšita linna post-telegraafis ja järgnevad 15 aastat Peterburis Teedeministeeriumis. Paralleelselt õppis Petrogradi rahvakonservatooriumis laulu.[1]Oli haiguse tõttu sunnitud laulu õppimisest loobuma ning alustas 1919 Petrogradi Kunstiakadeemias M. Malõševi ateljees skulptuuriõpinguid. Kolinud Tallinna õppis ta 1921–1922 Tallinna Kunsttööstuskoolis Jaan Koorti juhendamisel skulptuuri. Aastatel 1923–1924 täiendas end Dresdenis Otto Winkleri eraateljees. 1926 – 1927 õppis Pariisis Rodini assistendi Antoine Bourdelle'i ja kujur Lutzansky juures. Osales 1927. aastal Pariisi Sügissalongi näitusel.Töötas 1927. aastast Tallinnas vabakunstnikuna, pühendudes peamiselt realistlikule, detailitäpsele portreeloomingule. Portreteeritute seas on Eduard Vilde, Cyrillus Kreek, Artur Lemba, maalikunstnik Arnold Kalmus, rahvatantsutegelane Enn Loorsoo, koolinõunik August Kuks, Karl Robert Pusta, lauljad Milvi Laid ja Elfriede Zion, luuletaja Virve Rännang, Eesti-Prantsuse Komitee president Georges Reynald ning prantsuse filminäitleja, üks "Andaluusia koera" osatäitjaid Pierre Batcheff.[1]Kuulus aastast 1932 Eesti Kujutavate Kunstnike Keskühingusse ja osales sõjaeelsel aastakümnel kodumaistel kunstinäitustel.Marie Kalmus oli abielus maalikunstnik Arnold Kalmusega.