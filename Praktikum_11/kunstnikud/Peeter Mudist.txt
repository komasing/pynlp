Peeter Mudist (19. aprill 1942 Tallinnas – 6. detsember 2013)[1] oli eesti maalikunstnik ja skulptor.Peeter Mudist õppis aastatel 1960–1963 Tallinna Polütehnilises Instituudis energeetikat, kuid jättis õpingud 4. kursusel pooleli ja astus 1963. aastal Eesti NSV Riiklikku Kunstiinstituuti, mille lõpetas 1967. aastal maali erialal.[1] Seejärel töötas ta Tallinnas mitmel ametikohal, muuhulgas aastatel 1971–1979 Arsis kunstnikuna ning 1979–1981 Tallinna Pedagoogilise Instituudi õppejõuna.[1]Mudist osales näitustel alates 1968. aastast. Alates 1981. aastast tegutses ta vabakunstnikuna.[1]Ta oli Eesti Kunstnike Liidu liige alates 1972. aastast.[1]Peeter Mudist viljeles silmapaistvalt kõiki traditsioonilisi kunstiliike - maali, skulptuuri ja graafikat. Ta maalis enamasti äratuntavaid motiive – inimest, lilli, maastikku. Tema hilislooming muutus üha abstraktsemaks. Mudistile olid olulised tema teoste pealkirjad: näiteks "Nuusutab lille" või "Kõik teed on veel valla ja kõik soovid võivad täituda", "Mullatööd Vabaduse väljakul ja tema ümbruses"[2]. Peeter Mudist väljendas ennast ka kirjasõnas. Suurem osa sellest on kaante vahele kogutud kahes autoriraamatus: "Avaldatud Mudist. Ratsukäik" (2002, Eesti Kultuurkapitali aastapreemia esseistika alal 2003) ja "Illustreeritud Mudist ehk Tobias" (2004). Viimane on mahukas kunstialbum, mis sisaldab autoritekstide ja elulooliste fotode kõrval lõviosa kunstniku loomingust[2].Peeter Mudist oli litograaf Evald Mudisti poeg.[1] Tema tädi oli akvarellist Margarethe Fuks.