Lüüdia Vallimäe-Mark (aastani 1953 Mark 10. jaanuar 1925 Tartu – 15. oktoober 2004 Tartu) oli eesti kunstnik.Lüüdia Vallimäe-Mark sündis ühena keeleteadlase Julius Margi ning skulptor Kristine Mei neljast tütrest. Kunstihariduse omandas aastatel 1943-1949, kunstikoolis Pallas ja Tartu Riiklikus Kunstiinstituudis. Pärast lõpetamist asus tööle Tartu Ülikooli laborandina. 1952–1954 töötas Kunstifondi Tartu töökojas. 1953–1973 töötas Eesti Riikliku Kirjastuse juures mittekoosseisulise kunstnikuna.Lüüdia Vallimäe-Mark suhtles tihedalt oma õpingukaaslastega, kellest nimekaim oli Ülo Sooster. Toonasesse Tartu sõpruskonda kuulusid veel Lembit Saarts, Valve Janov, Silvia Jõgever, Kaja Kärner, Valdur Ohakas, Henn Roode jt. 1960. aastal manifesteerisid nad oma modernistlikul kunstikeelel põhinevat loomingut legendaarsel Tartu 8. Keskkooli näitusel.Lüüdia Vallimäe-Margi loomingu ühe kaalukama osa moodustavad portreed. Ta on viljelenud ka akti- ja maastikumaali, figuraalkompositsioone, linnavaadet ning hilisemal loomeperioodil abstraktsioone ja sürrealismisugemetega maale. Mitmed kriitikud on Vallimäe-Margi maalilaadi kirjeldades tõmmanud paralleele renessansikunstnike värviharmoonia ning tehnilise virtuooslikkusega. Hinnatud on kunstniku tundlikku koloriiditaju ja maalipeenust.[1] Varasematele teostele on iseloomulikud realistlik käsitluslaad ja peen pintslikiri. 1950. aastate keskpaigast on maalid dekoratiivsemad, tajutav on tugev joonistuslik alge ja nüansseeritud koloriit.[2]Lüüdia Vallimäe-Margi loomingu ühe silmapaistva osa moodustavad lasteraamatute illustratsioonid, milles samuti avaldub kunstniku lüüriline maailmataju ja varjundirikas värvikäsitlus — pildid Grimmide “Lumeeidele”, Ellen Niidu “Midrimaale”, Kreutzwaldi “Kullaketrajatele”, Kunderi raamatule “Suur Peeter ja Väike Peeter” on olnud unustamatuteks kaaslasteks mitme põlvkonna lastele.Näitustel hakkas esinema 1956. aastast, isikunäitused on olnud Tartu Kunstimuuseumis 1976. ja 1985. aastal, Tartu Küü galeriis 1993. ja 1995. aastal.Alates 1957. aastast Eesti Kunstnike Liidu l liige.Lüüda Vallimäe-Marki isa oli keeleteadlane Julius Mark ning ema skulptor Kristine Mei. Tema emapoolsed tädid olid kunstnikud Natalie Mei ja Lydia Starkopf-Mei.