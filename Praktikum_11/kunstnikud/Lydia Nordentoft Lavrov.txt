Lydia Nordentoft Lavrov (sünninimi Lavrov, sündinud 14. oktoober 1922 Narvas) on väliseesti maalikunstnik, freskomaalija ning mosaiigikunstnik.Õppis aastatel 1942–1944 Pallase kunstikoolis Aleksander Vardi ja Johannes Võerahansu käe all. Pärast Eestist põgenemist õppis Stockholmis Kuninglikus Kujutavkunstide Akadeemias maaliklassis ning fresko- ja mosaiigiateljees. Täiendas end aastail 1960–1962 Kopenhaagenis Taani Kuninglikus Kunstiakadeemias ning Pariisis École des Beaux-Arts'is.Esmakordselt eksponeeriti Nordentoft Lavrovi teoseid eesti kunsti ülevaatenäitusel Kopenhaagenis Charlottenborgi lossis 1946. aastal, järgnesid näitused Kopenhaagenis, Eskilstunas, Uppsalas, Stockholmis, Arvikas, Austraalias ja USA-s, sealhulgas paljudel taani kunstnike ülevaatenäitustel, 1972. aasta ESTO-l Torontos, 1980. aasta ESTO-l Stockholmis ning 2000. aastal Kunstiühingu "Pallas" näitusel Tartu Kunstimajas. Kunstniku esimene isikunäitus toimus 1953. aastal Kristinehamnis (koos Endel Kõksiga). Järgnenud on tosin isikunäitust, suurim neist 1986. aastal Kopenhaagenis.Ta on loonud õlimaale ja akvarelle ning harrastanud ka freskotehnikat. Kogu eesti kunsti kontekstis on haruldased tema kivimosaiigid. Tema teoseid leidub Taani muuseumides, kirikutes ja teistes ühiskondlikes hoonetes, Eesti Tarbekunsti- ja Disainimuuseumis, Narva Muuseumis, Kunstiühingu "Pallas" kogus, Underi ja Tuglase Kirjanduskeskuses ning erakogudes Taanis ja Eestis. 1989. aasta sügisel toimus Nordentoft Lavrovi seni ainus isikunäitus Eestis (koos taanlannast kolleegi Karen Parkiga).[1]