Elsa Beskow, neiuna Maartman (11. veebruar 1874 Stockholmi Södermalmi linnaosa[1] – 30. juuni 1953 Djursholm Stockholmi läänis) oli üks Rootsi kuulsamaid lasteraamatute illustraatoreid. Tema loomingu hulgas leidub palju klassikalisi muinasjutte, nagu "Muinasjutt väiksest-väiksest vanast naisest" (Sagan om den lilla lilla gumman) ja "Tädi Roheline, tädi Pruun ja tädi Lilla" (Tant Grön, tant Brun och tant Gredelin).Beskow sündis ärimehe Berndt Maartmani (1841–1889), kelle perekond oli pärit Norrast Bergenist, ning õpetajanna Augusta Fahlstedt'i (1850–1915) vanima tütrena. Tal oli neli õde ja üks vend. Kui Elsa oli viisteist aastat vana, suri tema isa Berndt. Perekond kolis Elsa ema üheskoos elavate vallaliste õdede juurde, kellest sai peamine inspiratsioon tema tegelaste tädi Rohelise, tädi Pruuni, tädi Lilla ja onu Sinise loomiseks.[1]Elsa Maartman abiellus aastal 1897 tollase jutlustaja ja sotsiaaltöötaja, hilisema teoloogiadoktori Natanael Beskowiga. Abielust sündis kuus last, kellest tuntuimad on kunstnik Bo Beskow ja geoloog ning kirjanik Gunnar Beskow.Elsa õppis Tehnilise kooli (tänapäevase Konstfacki kõrgkooli eelkäija) kõrgemas kunstitööstuse osakonnas ning oli peale seda aastatel 1894–1897 joonistamisõpetaja Stockholmis asunud Whitlockska ühiskasvatuslikus koolis.Läbimurre tuli aastal 1901 raamatuga "Putte seiklused mustikametsas" (Puttes äventyr i blåbärsskogen). Kokku ilmus ligikaudu nelikümmend raamatut, kus Beskow ise oli nii jutu kui piltide autor. Neist viimane oli "Punane buss ja roheline auto", mis ilmus aasta enne ta surma aastal 1952. Tema stiil oli kerge, kuid tal oli terav pilk detailidele, eriti loomade ja taimede juures: see väljendus hästi neis muinasjuttudes, kus olid tegelasteks väikeseks muutunud lapsed või miniatuursed muinasjututegelased, nagu näiteks raamatutes Solägget, Tomtebobarnen või ka ülalmainitud Putte seikluste raamatus. Tema raamatute leheküljed olid sageli kaunistatud dekoratiivsete juugendstiilis raamidega.Lisaks enda nime alt välja antud raamatutele illustreeris ta ka väga palju teiste autorite raamatuid (näiteks Alice Tegnér'i lauluraamatud, raamatu "Ema väike Olle" (Mors lilla Olle) jne). Lisaks oli ta ka osaline Rootsi koolidele mõeldud uue lugemisõpiku "Tahad sa lugeda?" (Vill du läsa?) kujundamisel (ilmus aastatel 1935–1937 kolmes osas) ja samuti töötas ta ka koolidele mõeldud lauluraamatuga "Nüüd hakkame laulma" (Nu ska vi sjunga, 1943).Alates aastast 1958 autasustab Rootsi raamatukogude ühendus aasta jooksul selle kõige rohkem ära teeninud lasteraamatute illustreerijat Elsa Beskowi nimelise auhinnaga.Aastal 1958 ilmus Stina Hammari poolt kirjutatud Elsa Beskow biograafia Solägget – Fantasi och verklighet i Elsa Beskows konst. 2002. aastal ilmus raamatu uus väljaanne, mida oli muuhulgas täiendatud ka Elsa ja Natanael Beskowi vahelise kirjavahetusega.1960. aastal andis Rootsi Post välja Rootsi muinasjuttude teemalise postmarkide seeria, mille ühe margi motiiv pärines Beskowi raamatust "Pelle uued riided" (Pelles nya kläder).Perekond Beskow elas Djursholmis ning alates aastast 1900 majas nimega Villa Ekeliden, mis ehitati 1890. aastal kirjanik Viktor Rydbergi majaks.[2] Elsa ja Natanael Beskow olid noore villade linna kultuurielus silmapaistvad isikud koos helilooja Alice Tegnér'iga. Elsa Beskowi seotust Djursholmiga aitab meeles pidada asula keskuses olev temanimeline väljak Elsa Beskows torg, kus leidub ka teda kujutav pronkskuju.2013. aasta 11. veebruaril tähistas Google.se lehekülg kirjaniku 139. sünnipäeva temaatilise "kritseldusega".Tartu teatri Vanemuine suures majas esietendus 26. novembril 2004 Pjotr Tšaikovski ballett "Pähklipureja", mille libretos kasutati lisaks ka Elsa Beskowi lasteraamatut "Petteri ja Lotta jõulud" (Petters och Lottas jul). Balleti tegelaste seast leiab populaarsed Beskowi lasteraamatute tegelased: orvud Petter ja Lotta ning nende tädid Pruun, Roheline ja Lilla. Lavastus taasesietendus 2011. aasta 5. novembril Vanemuise suures majas.[5]