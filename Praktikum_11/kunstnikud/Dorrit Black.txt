Dorrit Black (sündinud Dorothea Foster Black; 23. detsember 1891, Adelaide, Austraalia – 13. september 1951, Adelaide, Austraalia) oli Austraalia modernistlik maalikunstnik ja graafik, modernismi üks eestvedajaid Austraalias.[1][2]Black sündis Adelaide'i eeslinnas Burnside'is, inseneri ja arhitekti Alfred Barham Blacki ja amatöörkunstniku Jessie Howard Clarki tütrena. Ta õppis Lõuna-Austraalia Kunsti- ja Käsitöökoolis (South Australian School of Arts and Crafts) umbkaudu 1909. aastal, tegeldes akvarellidega, ning Julian Ashtoni Sydney Kunstikoolis 1915. aastal, keskendudes õlimaalile.[1]1927. aastal siirdus Black Londonisse, kus õppis Grosvenori Moodsa Kunsti Koolis (Grosvenor School of Modern Art). Seal katsetas ta ka värviliste linoollõigetega. 1928. aastal õppis ta André Lhote'i akadeemias Pariisis[3] ja tema suvekoolis ning 1929. aastal Albert Gleizese käe all; mõlemad ta õpetajad olid kubismi innukad pooldajad[4].Blacki mõjutasid tugevalt modernistlikud ja kubistlikud kunstivoolud, millega ta tutvus Londonis ja Pariisis.[4] Austraaliasse naastes oli ka Black ise juba aktiivne kubist.[2] 1929. aastal tõi ta uue stiili Austraaliasse ning korraldas 1930. aastal Macquarie Galeriis Sydneys näituse, millest sai esimene tema kuuest isikunäitusest.Dorrit Black soovis luua keskkonna, mis võimaldaks teistelgi tegelda uutes stiilides loominguga. 1931. aastal asutas ta Kaasaegse Kunsti Keskuse Sydneys Margaret Streetil. See oli Austraalia esimene modernismile keskenduv kunstigalerii. See oli ka üks esimesi Austraalia galeriisid, mille asutas naine. Järgnenud aastail sai Kaasaegse Kunsti Keskusest "inspiratsiooni ja laiema nägemuse allikas" kunstnikele nagu Nancy Hall. Selles toimusid väikesed, kuid tähelepanuväärsed näitused kunstnikelt, kellest said Austraalia modernismi silmapaistvad edendajad. Nende seas olid Roland Wakelin, Grace Crowley, Grace Cossington Smith, Ralph Balson ja Rah Fizelle.[5]Black lõi enamiku oma linoollõigetest 1930. aastail. 1930. aastate lõpul töötas ta peamiselt akvarellidega ning seejärel naais õlimaali juurde. 1930. aastate lõpul asus ta koos oma eaka emaga elama Adelaide'i Lõuna-Austraalias ning maalis palju vaateid Adelaide'i mägedele ja lõunarannikule.[2]Täheleapnu pälvis tema maalitud vaade Sydney lahe silla (Sydney Harbour Bridge) ehitusele.[6] 1931. aastal kandideeris Black Archibaldi auhinnale portree kategoorias..[7] Lõuna-Austraalia Kunstigalerii (Art Gallery of South Australia) ostis 1940. aastal tema teose "Mirmande" (1928).[8]Dorrit Black suri Royal Adelaide Hospitalis 13. septembril 1951 59-aastaselt autoavarii tagajärjel.[2] Tema teosed on esindatud Austraalia Rahvusgaleriis (National Gallery of Australia), paljudes Austraalia osariikide ja kohalikes galeriides ning Victoria ja Alberti Muuseumis Londonis.