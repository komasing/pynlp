Nelly Drell (sündinud 19. oktoobril 1979 Tallinnas) on Eesti maalikunstnik.Juba lapsena huvitas teda väga kunst ja Pelgulinna Keskkooli kunstiklassis õppimisega samaaegselt käis ta ennast täiendamas huvikeskuses Kullo (keraamika) ja Kevade tänava kunstikoolis. Kunstile pühendumisest ja kunstiarmastusest sai peagi veendumus, et valitud tee on õige ning kasvas soov enese arendamist jätkata ja päris kunstnikuks saada. Pärast keskkooli lõppu, aastatel 1998–2000 jätkas ta oma õpinguid Eesti Kunstiakadeemias maali erialal, hiljem Miami Rahvusvahelises Kunstikolledžis (2000–2001) ning New Yorgi Kunstiakadeemias (2001–2003).Nelly Drelli looming paistab silma julge ja realistliku käsitluse ning figuraalkompositsioonide rohkuse poolest. Ta ei karda erinevate kunstistiilidega eksperimenteerida – nii võib tema maalide hulgast leida hüperrealistlikke linnavaateid, rahvusromantilisi pidulisi kui ka kõikvõimalikke teisi stiile, barokist klassitsismini. Sama mitmekülgne on kunstnik oma teemade valikult, tööde seas on ühtviisi nii värvikaid spordisündmusi, dramaatilisi stseene ajaloost, vallatuid akte, ilmekaid portreid ja loodusvaateid. Vormikäsitlus ja motiivide valikud vahelduvad, kuid põhitähelepanu all olev – harmoonilisena kujutatud inimesed – jäävad.Nelly Drell on oma maale alates 1995. aastast eksponeerinud kümnetel grupi- ja isikunäitustel, ta on pälvinud 2001. aastal Miami Rahvusvahelise Kunstikolledži Noorte visuaalse kunsti auhinna ja 2008. aastal SMV-preemia Eesti maalikunstnike liidu aastanäituselt. Alates 2005. aastast on ta Eesti maalikunstnike liidu liige.