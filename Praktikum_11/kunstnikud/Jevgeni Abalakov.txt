Jevgeni Mihhailovitš Abalakov (vene Евгений Михайлович Абалаков; 17. veebruar 1907 Krasnojarsk – 24. märts 1948 Moskva) oli Nõukogude Liidu alpinist ja skulptor.Ta lõpetas 1932. aastal V. I. Surikovi nimelise Moskva Riikliku Akadeemilise Kunstiinstituudi ja kuulus NSVL Kunstnike Liitu. Abalakov on mitmete piltide ja skulptuuride autor, millest tuntuim on mees- ja naisalpinisti kujutav skulptuurirühm ("Альпипист и альпинистка").1933. aastal kuulus ta Pamiiri mäestikku uurinud alpinistide ekspeditsiooni koosseisu ja vallutas esimesena sealse kõrgeima, 7495-meetrise mäetipu, mis nimetati tollase Nõukogude Liidu partei- ja valitsusjuhi järgi Stalini mäetipuks.Kokku osales Jevgeni Abalakov oma alpinistikarjääri kestel enam kui viiekümnel ekspeditsioonil, avaldas teaduslikke uurimusi ning kaardistas Pamiiri ja Tian Shani mäestikke.1934. aastal anti talle NSV Liidu teenelise meistri tiitel alpinismis.Teises maailmasõjas osales ta vabatahtlikuna, võttis osa Moskva lahingust ja Kaukaasia kaitselahingutest, aga andis ka tunde sõjaalpinismi koolis.Jevgeni Abalakov suri segastel asjaoludel märtsis 1948 Moskva korteris. Ametliku versiooni kohaselt purunes korteris, kus Abalakov viibis, gaasitoru. Ometi surid mürgistusse arvukatest korteris viibinud inimestest vaid Jevgeni Abalakov ja Juri Artsiševski, mis tekitas ametliku versiooni suhtes kahtlusi juba vahetult nende surma järel.Abalakov on maetud Moskva Novodevitšje kalmistule.Tuntud alpinist oli ka tema vanem vend Vitali Abalakov. Vendade sünnilinnas Krasnojarskis kannab nende nime üks linna tänavatest ja toimuvad regulaarselt nende nimelised mägironimisvõistlused.