Reti Saks (aastatel 1984–1992 Reti Laanemäe; sündinud 3. juunil 1960 Pärnus) on eesti graafik.Ta sündis puusepa perekonnas. Lõpetas 1978 Tallinna 2. keskkooli (praegune Tallinna Reaalkool) ja 1987 Eesti NSV Riikliku Kunstiinstituudi (praegune Eesti Kunstiakadeemia) graafika erialal. 1991. aastal võttis Eesti Kunstnike Liit ta oma liikmeks.Näitustel on esinenud alates aastast 1983. Tööalaselt on spetsialiseerunud graafikale, raamatuillustratsioonile ja skulptuurile. Kunstniku loomingu hulka kuuluvad graafilised lehed, pronksist pisiskulptuurid, reljeefid ning õlilambid. Oma esimese pronksskulptuuri tegi ta aastal 1996. Oma elutööks peab ta Eesti Kirikute Nõukogu soovil tehtud illustratsioone Uue Testamendi põhjal kirjutatud Villem Grünthal-Ridala regivärsilisele poeemile "Püha rist"[1]. Aastatel 1988–1990 andis Ajaloo Instituut Tallinnas talle tööd kunstnikuna, edaspidi tegutses ta vabakunstnikuna. Saks tõusis esile eksistentsiaal-mütoloogiliste teostega, milles on märgata 1970ndate Eesti graafika mõju. Ta kasutab palju sügavtrükitehnikaid. Kevadel 2001 avas ta koos kunstiteadlase Vappu Thurlow'ga Tallinnas Vene tänaval kunstigalerii Põlendruum[2]. Reti Saks on esinenud näitustel nii Eestis kui mujal maailmas ligi 30 aastat, mis on teinud tema nime tuntuks eriti rahvusvahelistel väikegraafika näitustel. Ta on korjanud auhindu Tallinna graafikatriennaalilt, Riia minigraafika triennaalilt, Caixanova Graafikabiennaalilt, Hispaanias ning raamatuillustraatorina. Aastal 2009 tähistas Reti Saksa võidutööd Cadaques Rahvusvahelisel Väikegraafika näitusel Kataloonias. Kevadel 2010 avas ta Tallinna kesklinnas korraga kaks isikunäitust – Tallinna Jaani kirikus ja Vabaduse galeriis[3].