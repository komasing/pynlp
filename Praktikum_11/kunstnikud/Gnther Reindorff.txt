Günther-Friedrich Reindorff (26. jaanuar 1889 Peterburi – 14. märts 1974 Tallinn) oli eesti graafik ja kunstipedagoog.Liikuri tänav Tallinnas on nõukogude perioodil (kuni 1989. aastani) kandnud Günther Reindorffi puiestee nime.[1]Günther-Friedrich Reindorff sündis kõrgema tolliametniku (prokuristi) perekonnas Venemaal Peterburis. Sõltuvalt aastaajast töötas Güntheri isa kas Tallinna või Peterburi sadamas. 1897. aastal kolis Reindorffide perekond lõplikult Tallinna, kus Günther veetis oma lapsepõlve.Ta õppis aastatel 1905–1913 Peterburis parun A. Stieglitzi kunsttööstuskoolis, teatridekoratsiooni- ja ofordiklassis, mille lõpetas tarbekunstnikuna. Reindorff oli Stieglitzi koolis üsna edukas õpilane, mitmed tema tööd on ära märgitud õpilastööde kogumikes. Kooli lõpus pävis ta välisstipendiumi ja läks 1914. aasta veebruaris reisile. Ta peatus paar nädalat Leipzigis, et uurida graafika õppimise võimalusi ja siirdus siis Pariisi, kust tahtis sügisel Leipzigisse õppima naasta. Augustis alanud I maailmasõda sundis teda pagema Hispaaniasse. Hilissügisel tuli ta Londoni, Bergeni ja Stockholmi kaudu Peterburi tagasi. Stieglitzi kool jätkas talle stipendiumi maksmist, mis võimaldas kunstnikul täiendada end kooli töökodades ja Peterburi muuseumides, kuni ta sai kindla töökoha[2]. Pärast stipendiumi lõppu suunati Reindorff tööle Venemaa ja pärast 1918. aastat Vene SFNV Riigi Väärtpaberite Valmistamise Ekspeditsiooni Petrogradis. 1919. aastal asus ta koos selle asutusega ümber Moskvasse, kus töötas kuni 1920. aastani.Aastal 1920 asus Reindorff elama Tallinna, kus peatselt läks tööle Tallinna (alates 1922. aastast Riigi) Kunsttööstuskooli. Algul oli ta joonistusõpetaja, alates 1922. aastast graafika õppetöökoja juhataja, alates 1936. aastast graafika osakonna juhataja. Ta rajas kooli graafikaklassi ja litograafia- (1920) ning trüki- ja tsinkograafiatöökoja (1923).Günther Reindorff oli aastatel 1922–1932 ühtlasi Riigi Trükikoja konsultantkunstnik ja tegi kaastöid reklaamibüroodele. Alates 1923. aastast Eesti Kujutavate Kunstnikkude Keskühingu (EKKKÜ), 1932. aastast Rakenduskunstnike Ühingu (RaKÜ) (asutajaliige; 1935–1936 esimees), 1937 Kujutava Kunsti Sihtkapitali (KKSK) ja 1944. aastast Eesti Kunstnike Liidu liige.1920.–1930. aastatel oli Reindorff tegev mitmes reklaamibüroos, näiteks Ars (1920–1924), Ilo (1922–1924), Ole (1925–1927?), Gravis (1930. aastad).Günther Reindorff on loonud hulgaliselt tarbegraafikat, sealhulgas eksliibriseid, raha-, märgi- ja postmargikavandeid ning kujundanud lisaks raamatutele ka mööblit ja muid tooteid. Vabaloomingus saavutas ta tuntuse eelkõige joonistustega loodusmotiividel, tabades oskuslikult toonivarjundeid ja meeleolu. Väga tuntud on tema itaalia pliiatsiga loodud teosed ("Sibeliuse Finlandiat" peetakse kunstniku parimaks teoseks). Samuti oli Reindorff Eesti Vabariigi esimeste rahatähtede kujundaja. Populaarseks on saanud ka Reindorffi muinasjuttude illustratsioonid.Günther Reindorffi tuntuim ja levinuim teostesari on aastatel 1928–1940 käibele lastud Eesti kroonvääringus pangatähtede seeria. 5-kroonisel pangatähel on Günther Reindorffi autoportree kalurina.1944. aasta Nõukogude lennuväe Tallinna suurpommitamisel põles ära tema ateljee koos tehtud töödega.[3] Maha põles ka Eesti Kunstimuuseum, kus oli samuti Reindorffi töid.[4]Günther Reindorffi abikaasa oli nahakunstnik ning pedagoog Adele Reindorff (sünd Mels).