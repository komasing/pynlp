Ly Lestberg (sündinud 19. märtsil 1965 Tartus[1]) on eesti graafik, fotokunstnik, filmirežissöör ja raamatukujundaja.Ly Lestberg on pärit Tartust. Kunstiga hakkas ta tegelema varases lapsepõlves. Juba viieaastaselt pandi Ly Lestberg Nõmme Pioneeride Maja kunstiringi, kus tema õpetajaks sai graafik Evi Sepp. 1976–1980 õppis ta Tallinna Lastekunstikoolis ning keskkoolihariduse sai Lestberg 1980–1983 tarbekunstikallakuga Tallinna 24. Keskkoolis. Aastatel 1983–1985 õppis ta Villu Tootsi Kirjakunstikoolis. Seejärel läbis Lestberg ERKI (Eesti NSV Riiklik Kunstiinstituut, praegune Eesti Kunstiakadeemia) ettevalmistuskursused ja 1990. aastal lõpetas Tallinna Kunstiülikooli graafikaeriala.Ly Lestberg on juba 1980. aastate teisest poolest tegelenud ka kunstiõpetamisega. Algul oli ta Nõmme Pioneeride Maja kunstiringi juhendaja, 1991–1993 Sally Stuudio kunstiline juhendaja ning alates 1995. aastast Eesti Kunstiakadeemia ja Tallinna Pedagoogikaülikooli fotograafia õppejõud (episoodiliselt). 1999. aastast on Ly Lestberg Eesti Kunstiakadeemia foto ja fotograafika dotsent.[2]Ly Lestberg alustas paljutõotava graafikuna. Tema graafilised lehed olid suuremõõtmelised ja väga jõulised. Fotograafiaga hakkas Lestberg tihedamalt tegelema teisel kursusel, fotograafiaõpetuse raames. Tema tööde teemad pärinevad eri valdkondadest, samal ajal puudutab Lestberg oma teostes inimeste hingeelu ja mõttemaailma. Tuntust on ta kogunud just lavastuslike fotodega, kus manipuleerib modellidega, et anda edasi kindlat kontseptsiooni. [3]Samas on Lestberg pidevalt arenenud ja võtab oma kunstnikuteel ette kannapöördeid. Näiteks võib tuua tema 1999. aasta näituse "Ei midagi", kus ta eemaldus lavastuslikust fotograafiast ja esitles lapsepõlvega seotud temaatikat. Sealjuures kasutas ta väga palju isiklikku materjali, mis oli säilinud nõukogude ajast.[4]Lestberg käib ajaga kaasas, kuid ta ei jää lihtsalt vaatlejaks, vaid lisab teostesse ka isiklikke tundeid ja mõtteid. Ta on käsitlenud palju kehaga seotud teemasid, sealjuures on ta puudutanud kehasse suhtumise temaatikat ja minapilti.[5]Lisaks fotograafiale on Ly Lestberg tegelenud ka filmindusega, kokku on tema käe all valminud viis lühifilmi. Ta on kirjutanud arvukalt esseistlikke käsitlusi kunstist, kirjandusest ja kultuurinähtustest. Viimasel aastakümnel on Lestberg kujundanud ka raamatuid, näiteks Jana Lepiku luulekogud "Lahtine taevas" ja "Tuhahelbed", Liisi Ojamaa luulekogud "Lootus", "Ärasaatmata kirjad" ja "Jõgi asfaldi all", Elo Viidingu raamatud "Meie paremas maailmas" ja "Püha Maama", Tõnu Õnnepalu/Emil Tode/Anton Nigovi raamatud "Piiririik", "Enne heinaaega ja hiljem" ja "Harjutused", Marcel Prousti romaani "Taasleitud aeg" jts.