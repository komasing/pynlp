Reuben Heyday Margolin on USA skulptor, kes tegeleb peamiselt kineetiliste skulptuuride loomisega.Tema tööd on inspireeritud eelkõige looduses nähtust ning sageli jäljendavad need looduslikke laineid või lindude ja putukate liikumist. Skulptuure käitab mehaaniline ajam. Ta kasutab kõige rohkem puitu, kuid ka metalli, plasti ja muid materjale. Osa tema töödest on väikesed mudelid, osa aga lakke riputatud monumentaalteosed. Ta viljeleb ka joonistamist, maalimist ja traditsioonilist skulptuuri ning ehitab rikšasid.Reuben Margolin õppis Berkeley keskkoolis ning seejärel omandas Harvardi ülikoolis bakalaureusekraadi inglise keele alal. Hiljem õppis ta kunsti Firenzes ja Peterburi kunstiakadeemias.Tema teosed on esil peamiselt Californias, kuid ka näiteks Šveitsi teaduskeskuses Technorama. Aastal 2010 valmis tal 14 000 jalgrattahelkurist koosnev kineetiline skulptuur "Nebula", mis paigaldati Dallase Hiltoni hotelli lakke.