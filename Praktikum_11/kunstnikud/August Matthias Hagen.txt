August Matthias Hagen (23. veebruar 1794, Vijciems, Läti – 2. detsember 1878, Tartu) oli Liivimaa graafik ja maalikunstnik.Sündis Põhja-Lätis Trikāta kihelkonnas Vijciemsis möldri pojana.[1] Õppis Võnnu kreiskoolis. Õnnetuse tagajärjel jäi poisikesena ühest silmast pimedaks.[2] 1810 saabus Tartusse, kus esialgu tegutses maalrisellina, kuid juba järgmisest aastast asus tööle Karl August Senffi graafikaateljeesse tema abilise ja eraõpilasena. 1820 siirdus Saksamaale, kus rändas ka Tiroolis ja Šveitsis, 1824 naasis kodumaale.[2]Tartus asus ta tööle kunstiõpetajana. Aastast 1826 oli ta Tartu gümnaasiumi ja 1829–1832 ka tütarlastekooli joonistusõpetaja.[1] 1837 sai Peterburi kunstiakadeemialt vabakunstniku nimetuse.[1] 10. mail 1838 asus ta Senffi järglasena Tartu Ülikooli joonistuskooli õpetajaks, kus töötas 1851. aastani, mil jäi halvenenud nägemise tõttu pensionile. 1852–1854 reisis koos kunstnikust tütre Juliega Itaalias ja Saksamaal.[2]August Hageni kiindumus kuulus maastikukunstile. Temalt on säilinud Tartu ja selle ümbruse vaateid, aastast 1832 pärinevad joonistused Põhja-Läti, Karksi ja Keila-Joa maastikega, aastatel 1835–1836 joonistas ta Soome saari. Ta on maalinud ka Alpe ja Kaukaasiat. Tegi aastatel 1827–1828 ülikooli taasavamise 25. aastapäeva puhul ülikooli hooneid kujutava kuuelehelise akvatintasarja.Tehnikatest viljeles kunstnik nii õlimaali, guašši, puulõiget, oforti kui ka seepia- ja akvatintatehnikat. Hageni isikupärane kunstiala on segatehnikas joonistused.[3]August Matthias Hageni tütar oli kunstnik Julie Wilhelmine Hagen-Schwarz.