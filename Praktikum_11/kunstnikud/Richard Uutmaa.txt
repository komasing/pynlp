Richard Uutmaa (kuni 1938 Richard Uutman ka Uudman; 12. oktoober 1905 Altja küla, Vihula vald, Virumaa – 18. mai 1977 Tallinn) oli eesti maalikunstnik.Sündis Altja kalurikülas 12. oktoobril 1905. Lõpetas 1935 kõrgema kunstikooli Pallas Nikolai Triigi meistriateljees. Sai 1938. aastal Tartu Ülikooli juures õppinult joonistus- ja joonestusõpetaja kutse. Sai 1939 KKSKV maalistipendiumi. 1944–1950 oli Tallinna Riikliku Tarbekunsti Instituudi õppejõud, pärast seda tegutses vabakunstnikuna. Aastast 1944 Kunstnike Liidu liige. Eesti NSV teeneline kunstitegelane (1957) ja Eesti NSV rahvakunstnik (1975).Eesti kuulus ja armastatud mere- ja maastikumaalija, Eestimaa looduse ilu romantiline laulik. Osales näitustel Tallinnas, Tartus, Pärnus, Rakveres, Riias, Helsingis, Kaunases, Varssavis, Moskvas, Prahas, Bukarestis, Rostockis, Pariisis ja Hiinas.Richard Uutmaa mere- ja maastikumaalid kuuluvad Eesti silmapaistvamate hulka. 1960ndail pühendus ta akvarellile, milles saavutas suure virtuooslikkuse. Richard Uutmaa looming köidab alates Pallase lõpetamisest 1935. aastal kuni meistri elu lõpuni värvisära, maalilaadi virtuoosliku hoogsuse ja eriti suure emotsionaalsusega (kunstiteadlase Mai Levini eessõna Richard Uutmaa 2008. aastal ilmunud monograafias "Armastades Eestimaad").