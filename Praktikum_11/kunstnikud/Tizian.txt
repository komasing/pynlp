Tizian [t'iitsian] (õieti Tiziano Vecellio [titsi'aano vetš'ellio]; ka Vecellio (1477 või umbes 1490 Pieve di Cadore – 27. august 1576 Venezia) oli itaalia maalikunstnik, kõrgrenessansi üks silmapaistvamaid meistreid.Maaliõpinguid alustas ta juba 9-aastasena. Kümneaastasena alustas õpinguid Venezias Sebastian Zuccato juures. Viis aastat hiljem õppis ta Giovanni Bellini juures. Tema kaasõpilaste seas olid Lorenzo Lotto, Sebastiano Luciani ja Giorgione.Aastal 1516, peale Giovanni Bellini surma, määras Venezia valitsus ta ametlikuks riigikunstnikuks. Selles ametis tuli tal jäädvustada riigielu sündmusi ja juhtida kohalikku kunstielu.Aastal 1533 nimetas Saksa-Rooma keiser Karl V Tiziani oma õuemaalijaks.Aastal 1545 sai Tizian paavst Paulus III-lt kutse tulla Rooma. Seal tutvus ta Michelangeloga.Aastal 1547 sai Tizian kutse ilmuda Karl V õuemaalijana Augsburgi riigipäevale. Teist korda viibis ta Augsburgis aastatel 1550–1551.Tizian suri 1576. aastal katku.Tizian viljeles usu- ja mütoloogiaainelist kompositsiooni ning portreemaali. Tema portreede põhjal tolleaegsetest valitsejatest ja teistest tuntud isikutest saame otsustada nende välimuse üle. Ta on jäädvustanud Karl V, Paulus III, Prantsusmaa kuninga François I ja Hispaania kuninga Felipe II.