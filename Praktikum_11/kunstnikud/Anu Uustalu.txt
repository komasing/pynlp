Anu Uustalu (tegelikult Anu Helene Uustalu 22. september 1914 Tallinn – 22. jaanuar 2011 USA) oli eesti kunstnik.Anu-Leenu Uustalu sündis Tallinnas kooliõpetaja perekonnas. Õppis Kaarli gümnaasiumis, kus joonistusõpetajaks oli Kristjan Raud ning seejärel 1934–1935 Tartu Ülikooli filosoofiateaduskonnas. Aastail 1935–1939 õppis Kõrgemas Kunstikoolis Pallas maali ja skulptuuri. Noor kunstnik alustas professor Anton Starkopfi skulptuuriklassis, läks sealt üle Villem Ormissoni maaliklassi ja jätkas Ado Vabbe ateljees. 1940–1941 tegutses vabakunstnikuna Tallinnas ning jätkas 1942–1944 õppimis Vabbe juures. Esines II maailmasõja ajal mõnel näitusel Tartus ja Tallinnas, kuid Eestis loodud töödest on säilinud vaid üks. Pärast märtsipommitamist pöördus tagasi kodulinna Tallinna ning põgenes 1944. aastal Saksamaale, kus töötas Ameerika Punases Ristis kunstnikuna ja eesti algkoolis ning gümnaasiumis joonistusõpetajana. Astus pagulaskunstnikke ühendanud organisatsiooni Eesti Kujutavkunstnike Keskuse liikmeks.Saksamaalt siirdus Anu Uustalu koos õe Benitaga 1949. aastal Ameerika Ühendriikidesse, jäädes elama Wisconsini osariiki Milwaukee. Töötas tehnilise joonestajana, hakates mõned aastad hiljem osalema ka kunstinäitustel. 1968. aastal hävis kogu tema varasem looming tulekahjus. Ta esines paljudel eesti ja ameerika kunstnike näitustel Ameerikas ja mitmel pool mujal. Isikunäitused toimusid 1975–1992 Buffalos, Torontos ja Milwaukee’s. 1977. aastast tegutses vabakunstnikuna. 1979. aastal kujundas Anu Uustalu eesti rahvakultuuri tutvustava riideaida Milwaukee Public Museumi püsiväljapanekusse.Anu Uustalu loomingu paremiku moodustavad tugeva nägemusliku üldistusega tinglikud kompositsioonid ja figuuriseaded, samuti maskilised portreed, ning ruumiliseks sulatatud suurlinnavaated ja maastikud. Ta tõukub konkreetsest, aga saavutab omanäolise tingliku maailma. Anu Uustalu maalide faktuuri mitmekesistab näpu- ja kahvlitehnika rakendamine.Anu Uustalu loomingut on esitletud Eestis Anne Untera koostatud näitusel 1992. aastal Tervishoiumuuseumis Tallinnas ning 2010. aastal Enn Lillemetsa koostatud näitusel Tartu Kunstimajas.2009. aastal valis kunstiühing Pallas Anu Uustalu oma auliikmeks.