Iir Hermeliin (pärisnimega Hille Ermel; sündinud 25. juulil 1973 Tartus) on eesti lava- ja kostüümikunstnik. Lisaks teatrile on ta teinud kunstnikutööd filmile "Sigade revolutsioon" ning kujundanud lava suurtel üritustel nagu Eurovisiooni lauluvõistlus Tallinnas aastal 2002 ja Euroopa filmiauhindade jagamise tseremoonial Tallinnas aastal 2011.Iir Hermeliini esimene kujundus oli Elmo Nüganeni lavastusele "Nukkude akadeemia", mis esietendus aastal 1994 Tallinna Linnateatris. Peale seda on ta teinud koostööd Eesti Draamateatriga, teater Vanemuisega, Rahvusooper Estoniaga, Von Krahli teatriga, VAT teatriga, Eesti Nuku- ja Noorsooteatriga ning Emajõe Suveteatriga.Aastatel 2003–2012 töötas ta Tallinna Linnateatri peakunstnikuna. Aastal 2013 toimuva festivali Draama 2013 kuraatoriks on Iir Hermeliin ning festivali koondpealkirjaks valis ta sellel aastal "Ruumimaagia". Aastaks 2013 on Iir Hermeliin teinud lavakujunduse rohkem kui viiekümnele lavastusele.Iir on teeninud Eesti Teatriliidu preemia parimale muusikalikujundusele aastatel 2004 ja 2012 ning Salme Reegi nimelise Eesti Tetariliidu aastapreemia aastal 2001. Aastatel 2003, 2004 ja 2007 tunnustati teda Tallinna Linnateatri parima lavakujunduse tiitliga ning samuti on ta teeninud Eesti Lavakunstnike Liidu auhinna parimale lavakujundusele aastal 2004.