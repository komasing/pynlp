Harald Tannberg (28. oktoober 1910 – 22. jaanuar 2004 Stockholm) oli väliseesti kunstnik ja arhitekt.Harald Tannberg astus 1934. aastal vanemate soovil Tartu Ülikooli matemaatikat õppima. 1935. aastal alustas ta maaliõpinguid Kõrgemas Kunstikoolis Pallas Nikolai Triigi käe all. Ta põgenes 1944. aastal Saksamaale. Seal astus ta Müncheni Tehnikaülikooli, mille lõpetas arhitektina. Ta töötas seejärel samas õppeasutuses arhitektuuriprofessor Döllgasti assistendina. Siirdus hiljem Rootsi, kus töötas arhitektuuribüroos.[1]Tannberg alustas näitustel esinemist juba Eestis. Ta osales aktiivselt väliseesti kunstinäitustel. Viljeles akvarellimaastikke, figuraalkompositsioone, vaikelusid ning portreemaali. Katsetas ka monotüüpiatehnikas portreekunstiga. 1955. aastal ilmus temalt kaheksaleheline graafikamapp Tallinna vanalinna vaadetega.[1]Harald Tannberg oli abielus kunstnik Silvia Leituga.