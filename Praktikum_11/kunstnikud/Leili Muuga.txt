Leili Muuga (sündinud 14. novembril 1922 Oiroti oblastis Maima külas) on eesti maalikunstnik.Leili Muuga sündis Venemaal maamõõtja perekonnas. 1925 asus perekond Pjatigorski ja sealt 1938 edasi Naltšikisse. 1940. aastal lõpetas ta seal kuldmedaliga keskkooli. Aastatel 1940–1941 õppis Moskva Tehnoloogia Instituudis keemiat, järgnevad kaks aastat töötas kunstiateljee meistri ja juhendajana ning medõena.1943–1945 õppis Ordžonikidze Mäe- ja Metallurigiainstituudis ning jätkas õpinguid Leningradi Mäeinstituudi IV kursusel. 1946. aastal kolis perekond Tartusse, kus tulevane kunstnik leidis tööd joonestaja-konstruktorina projekteerimisbüroos Arhitektuurivalitsuse juures.Maaliõpinguid alustas ta aastail 1947–1951 Tartu Riiklikus Kunstiinstituudis Alfred Kongo käe all ning lõpetas õpingud Tallinnas 1953. aastal ENSV Riiklikus Kunstiinstituudis. Aastail 1962–1977 töötas Muuga samas koolis õppejõuna, seejärel hakkas vabakunstnikuks. Alates 1953. aastast kuulub ta Eesti Kunstnike Liitu (praegu auliige) ja osaleb näitustel. 1965. aastast alates on Leili Muuga teeneline kunstnikTema loomingus moodustavad valdava osa maastiku- ja meremaalid ning silmapaistvad on suured kompositsioonid. Järjepidevalt on Muuga viljelenud aga ka emotsioone ja intiimset õhustikku peegeldavaid lillemaale ning natüürmorte. Leili Muuga on portreteerinud hulka loomeinimesi. Tema modellideks on olnud Veljo Tormis (1970), Anna Ekston (1967), Mari Adamson (1963) ja mitmed teised kunstnikud ja muusikud. Viimastel aastatel tehtust võib nimetada Malle Leisi ja Tiiu Pallo-Vaigu portreesid.Leili Muuga töid on Eesti Kunstimuuseumis, Tartu Kunstimuuseumis, Tallinna Kunstihoone Fondis, Tretjakovi Galeriis ja mitme Vene kunstimuuseumi kogudes.