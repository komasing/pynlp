Hieronymus Bosch (ca 1450 – 1516; sündinud Jheronimus van Aken[1]) oli Madalmaade maalikunstnik. Tema tööd on tuntud fantastiliste kujundite poolest, millega kunstnik näitlikustas moraalseid ja religioosseid mõisteid ning jutustusi.[2]Hieronymus Bosch sai sündides nimeks Jheronimus (või Joen[3]; tegemist on nime "Jerome" vastetega vastavalt ladina ja keskhollandi keeltes) van Aken (mis tähendab "Aachenist"). Osadele oma töödele kirjutas ta alla nime Jheronimus Bosch, mida keskhollandi keeles hääldati kui Jeronimus Bos. Nimi tuleneb tema sünnikohast: 's-Hertogenboschi tuntakse üldiselt nimega "Den Bosch".Tema elust ning koolitamisest on vähe teada. Temast ei jäänud maha mingeid kirju ega päevikuid ning kõik, mis on õnnestunud kindlaks teha, põhinevad tema kohta käivatel lühikestel faktidel kodulinna arhiiviallikates ning sealse jumalaema austamisele pühendunud vennaskonna (Illustre Lieve Vrouwe Broederschap) arveraamatutes. Midagi ei ole aga teada ei tema isiksuse kohta ega tema enda mõtete kohta oma kunsti tähendusest. Boschi sünnikuupäeva ei ole suudetud kindlaks teha. Vahetult enne tema surma aastal 1516 valminud käsitsi joonistatud portree (mis võis olla ka autoportree) põhjal oletatakse, et ta võis sündida umbes aastal 1450. Joonistus kujutab raugaeas kunstnikku, kes on tõenäoliselt oma kuuekümnendate eluaastate lõpus.[4]Bosch sündis Brabandi hertsogiriigis ‘s-Hertogenboschi linnas ning elas kogu oma elu kas seal või selle lähiümbruses. Tema vanaisa Jan van Aken (suri 1454) oli samuti kunstnik ning teda mainitakse esmakordselt allikates aastal 1430. On teada, et Janil oli viis poega, kellest neli olid samuti kunstnikud. Boschi isa Anthonius van Aken (suri ca 1478) tegutses eelpoolmainitud vennaskonna kunstilise nõuandjana.[5] Üldiselt eeldatakse, et kas Hieronymus Boschi isa ise või mõni tema onudest õpetas talle maalimist, kuid neist ühegi töid ei ole säilinud.[6] Linna allikatesse ilmus Boschi nimi esmakordselt 5. aprillil 1474, mil teda on mainitud koos kahe venna ja õega.'s-Hertogenbosch oli õitsev linn 15. sajandi Brabandis, tänapäeva Hollandi lõunaosas. Piirkond oli tollal osa Burgundia Madalmaadest ning veel kunstniku eluajal läks piirkond Habsburgide valdusse. Aastal 1463 toimus linnas katastroofiline tulekahju, milles hävis 4000 maja ning mille tunnistajaks oli tõenäoliselt ka sel ajal ligikaudu 13-aastane Bosch. Boschist sai juba tema eluajal hinnatud kunstnik ning ta sai sageli tellimusi ka välismaalt. 1488. aastal liitus ta kõrgelt hinnatud Illustre Lieve Vrouwe Broederschapi vennaskonnaga, mis kujutas endast konservatiivset religioosset ühendust, kuhu kuulus umbes 40 mõjukat 's-Hertogenboschi kodanikku ning 7000 "välisliiget" üle Euroopa.Vahemikus 1479–1481 abiellus Bosch endast mõne aasta vanema Aleyt Goyaerts van den Meerveeniga ning paar kolis lähedalasuvasse Oirschot' linna, kuhu tema naine oli oma jõukalt perekonnalt pärinud maja ja maad.[7]Vennaskonna arveraamatute järgi suri Bosch 1516. aastal. Tema mälestuseks peetud matusemissa toimus sama aasta 9. augustil.[8]Boschi käe all valmisid mitmed triptühhonid, mille seast kuulub tema kuulsaimate tööde hulka "Maiste naudingute aed". See maal, mille algset pealkirja ei ole säilinud, kujutab oma kolmel osal järgmist:Kui maali välised paneelid on suletud, paistab hallides toonides tehtud maal, kus jumal loob maa. Need maalid (eriti põrguga paneel) on maalitud võrdlemisi visandlikult ning see vastandub traditsioonilisele flaami stiilile, kus mitme pintslitööd varjava läbipaistva glasuurikihi abil saavutati ühtlane pind. Bosch joonistab selles töös pintsliga ning see stiil avaldub veelgi jõulisemalt tema töös "Püha Antoniuse kiusamine". Boschi käe all valmisid ka ühed Põhja-Euroopa esimesed skitsid kui eraldi kunstiteosed (mitte mõne suurema töö kavandid).Bosch ei dateerinud oma töid kunagi. Samas signeeris ta oma ajale mitteomaselt mitmed oma töödest, kuigi kõik signatuurid, mida väidetakse tema omad olevat, ei ole seda kindlasti. Tänaseks päevaks on järele jäänud 25 tööd, mida kindlasti talle omistatakse. 16. sajandi lõpus omandas Hispaania kuningas Felipe II mitmed tema tööd, millest mõned on ilmselt kas tellinud või kokku kogunud Boschi kodulinnas elanud hispaanlased. Selle tulemusena on Madridi Prado muuseum mitmete tema tööde omanik – sealhulgas "Maiste naudingute aed", "Seitse surmapattu" ja triptühhon "Heinavanker".Kui kunstimaitse 20. sajandil muutus, muutusid Bosch ning paljud teised kunstnikud Euroopa kujutlusvõimele suupärasemaks ning mõnikord on väidetud, et Boschi kunsti inspireerisid ketserlikud seisukohad (nt katarite ja adamiitide käsitlused) ning varjatud alkeemilised praktikad. Kuna ka Erasmus Rotterdamist sai oma hariduse ühes usulises mõttes edumeelses 's-Hertogenboschi linnas asuvas katoliikliku ühingu Fratres Vitae Communis majas, ei ole mitmed autorid pidanud üllatavaks Erasmuse sapiste kirjutiste ning Boschi sageli julgete maalide vahelisi tugevaid paralleele. "Kuigi ühingu kaasliikmed jäid paavstile truuks, pidasid nad siiski oma kohuseks mitmete preestrite kuritarvitamistest ning skandaalsetest käitumisest ette kandmist: müüdavus, mida nii Erasmus kui Bosch oma töödes pilkasid".[9]Lähtuvalt juba alates 16. sajandisse dateeritud Boschi tõlgenduste seeriast on teised autorid leidnud, et tema tööd olid loodud vaid lõbustamiseks, nagu oli seda Itaalia renessansi grotteschi. Kui vanemate meistrite kunst põhines igapäevaste kogemuste tegelikul maailmal, seab Bosch kunstiajaloolase Walter Gibsoni sõnul vaataja vastamisi "unenägude [ja] luupainajate maailmaga, kus kujud paistavad meie silme all värelevat ja muutuvat". Ühes teadaolevalt esimestest Boschi maalide kirjelduses kirjutab hispaanlane Felipe de Guevara 1560. aastal, et Boschi peeti kõigest "koletiste ja kimääride leiutajaks". 17. sajandi alguses kirjeldas Hollandi kunstiajaloolane Karel van Mander Boschi töid kui "imepärastest ja iseäralikest fantaasiatest" koosnevaid töid; ent ta jõudis järeldusele, et tema maale vaadata on "sageli veel vähem meeldivam kui võigas".[10]Viimastel kümnenditel on Boschi nägemusi hakatud pidama vähem fantastilisteks ning nõustutud sellega, et tema kunst peegeldab tolleaegsete ortodokssete religioossete uskumuste süsteeme. Seda, kuidas ta kujutas patust inimloomust ning millised olid tema arusaamad taevast ja põrgust, nähakse nüüd hiliskeskaegse didaktilise kirjanduse ja jutlustega kokku sobivatena. Enamik autoreid omistavad tema maalidele varasemast sügavmõttelisema tähenduse ning püüavad seda tõlgendada hilise keskaja moraalsuse vaatenurgast. On üldtunnustatud, et Boschi kunst on loodud selleks, et õpetada sarnaselt teiste põhjapoolse renessansi silmapaistvate isikutega (näiteks poeet Robert Henryson) konkreetseid moraalseid ja vaimseid tõdesid ning et edasi antud kujunditel on täpne ja ettekavatsetud tähendus. Dirk Bax'i järgi kujutasid Boschi maalid endast sageli piibellikest ja rahvalikest allikatest pärit verbaalsete metafooride ja sõnamängude visuaalseid tõlgendusi.[11] Ent see tõlgenduste konflikt, mida tema tööd jätkuvalt esile kutsuvad, tekitab küsimusi selle perioodi kunsti mitmetähendusliku olemuse kohta.Viimastel aastatel on kunstiajaloolased lisanud Boschi töödes leiduva mitmetähenduslikkuse teemale täiendava mõõtme. Nad rõhutavad tema töödes üsna ilmseid iroonilisi kalduvusi, mida leiab näiteks nii "Maiste naudingute aia" keskmiselt paneelilt (naudingud)[12] kui paremalt paneelilt (põrgu)[13]. Lisades oma moraalsuse areenile iroonia, pakub Bosch võimalust eemalduda nii reaalsest maailmast kui maalitud fantaasiailmast. Seda tehes võis ta saavutada nii konservatiivsete kui edumeelsete vaatajate heakskiidu. Ehk on just see mitmetähenduslikkus teinud võimalikuks selle, et märgatav osa tema provokatiivsetest töödest on viie sajandi jooksul elanud üle kõik usuliste ja poliitiliste segaduste ajad.Hiljuti Boschi tööde kohta valminud uurimus[14] väidab, et tema töödes on tegelikult peidus tugev rahvuslik eneseteadvus, kritiseerides Burgundia Madalmaade välismaist valitsust ning eriti keiser Maximiliani. Uurimus väidab, et süstemaatiliselt kujutisi ning mõisteid kuhjates püüdis Busch ka end karistamise teel lunastada: ta võttis vastu hästi tasustatud tellimustöid Habsburgidelt ning nende saadikutelt, reetes sel viisil Charles Südi mälestust.[15]Säilinud Boschi tööde täpse arvu üle on peetud suuri vaidlusi. Oma nime kirjutas ta alla vaid seitsmele maalile ning puudub kindlus, kas kõik aja jooksul talle omistatud maalid on tegelikult tema käe all valminud. On teada, et alates 16. sajandi algusest hakkasi tema töödest ringlema palju koopiad ja variatsioone. Lisaks oli tema stiil väga mõjukas ning paljud tema järgijad matkisid seda ulatuslikult.[16]Aastate jooksul on teadlased välistanud tema autorsuse järjest suurema hulga tööde puhul, mida kunagi peeti tema omaks. Tänapäeval peetakse neist vaid 25 autoriks kindlalt Boschi.