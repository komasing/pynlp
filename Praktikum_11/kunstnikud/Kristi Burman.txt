Kristi Burman (22. september 1958 Tallinn – 10. november 2008 Umeå, Rootsi) oli eesti maalikunstnik, illustraator, tõlkija ja kunstiajaloolane. Karl Burman noorema tütar, Christo Burmani ema.Kristi Burman lõpetas 1977. aastal Tallinna 7. Keskkooli ning õppis aastad 1978–1982 Eesti Riiklikus Kunstiinstituudis disaini erialal. Seejärel töötas ta Tallinnas kirjastuses Valgus ning õppis 1986. aastast inglise keelt ja kirjandust Tartu Ülikoolis; õpingud jätkusid Rootsis Umeå Ülikoolis, kus Burman 1995. aastal kaitses kunstiteaduste bakalaureusekraadi väitekirja oma vanaisast, arhitekt Karl Burmanist. Samal aastal sai ta ka magistrikraadi kunstiteaduse alal Umeå Ülikoolis ja seejärel astus samas doktorantuuri. 2002. aastal kaitses Kristi Burman doktoritöö teemal "Paul Burman : Living and Existential Space".[1] 2008. aastal sai Burmanist ka Umeå Ülikooli kunstiteaduskonna dotsent.Kristi Burmani peamine uurimisvaldkond oli keskaegsete kirikute seinamaalingud, oma vanaonu Paul Burmani looming ja kunstiteose metamorfoos.[2] Ta käsitles samuti väliseesti kunstnikkonda.[3]Teadustöö kõrval tegeles Kristi Burman ka teoreetiliste tekstide tõlkimisega eesti keelest rootsi ja inglise keelde ning ka rootsi ja inglise keelest eesti keelde.Kristi Burmani kunstilooming koosneb peamiselt õli- ja akvarellmaalidest, aga seal leidub ka pastellmaale. Suurem osa tema loomingust on portreed ning lille- ja maastikumaalid. Burman on illustreerinud ka lasteraamatuid ja jõulukalendreid nii Eestis kui ka Rootsis.