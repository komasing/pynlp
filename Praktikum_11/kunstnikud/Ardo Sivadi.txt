Ardo Sivadi (Anatol Sivard, Siivard 11. märts 1900 Narva – 24. mai 1966 Tallinn) oli eesti maalikunstnik.Sündis Narvas linavabriku ametniku peres. Õppis Narva Linavabriku algkoolis, 1911–1919 Narva poeglaste gümnaasiumis, kus juba keskkooliõpilasena oli abiks kunstnik Semjonovi juures, kes täitis Narva kirikutele maalitellimusi. 1921. aasta talvel käis Narva kunsttööstuskoolis. 1922 läks õppima Tartusse kõrgemasse kunstikooli " Pallas", kus õppis vaheaegadega Konrad Mäe maaliateljees ja Ado Vabbe klassis ja lõpetas kooli 1932. aastal. Pärast kooli lõpetamist tegutses Sivadi vabakunstnikuna Narvas kuni läks järgmisel aastal tööle Tallinnasse, kus töötas koolides joonistusõpetajana. Täiendas end 1938 KKSKV stipendiaadina Berliinis ja Pariisis.1941. mobiliseeriti Ardo Sivadi Punaarmeesse. Mobiliseeritute laev "Eestirand" oli teel Leningradi kui ta pommitabamuse sai. Sivadi elas laevaõnnetuse üle ja pääses pakku Prangli saarele.Olulise osa kunstniku loomingust moodustavad linnavaated: sünnilinn Narva, Rakvere, kus ta oli töötanud joonistusõpetajana ning Tallinn, kuhu kunstnik hiljem elama asus.