Jüri Kaarma (26. aprill 1950 Tallinn – 26. veebruar 2011) oli eesti graafik.Jüri Kaarma õppis Tallinna 46. Keskkoolis kunstiklassis koos tulevaste kunstiuuendajate Ando Keskküla, Andres Toltsi, Urmas Pedaniku ja Jüri Okasega. 1971 asus Kaarma ERKIisse graafikat ja raamatukujundust õppima, kuid õpingud katkestas väljaheitmine 1974. aastal.[1] Kursusetööna valminud leporello kutsus ERKIs esile diskussiooni raamatukujundusest, mille tulemuseks olid lahkhelid ja Jüri Kaarma koolist väljaheitmine.[1] Jüri Kaarma leporello "Must hobune", mis laialilaotatuna on pea seitsmemeetrine, ühendab fotode põhjal tehtud söejoonistusi, guašitehnikas visandeid ja tušijoonistusi ning iga lehekülg käsitleb eraldi teemat.[1]Aastatel 1974–1976 oli Kaarma ERKIs graafika kateedri õppemeister foto erialal. 1981. aastal võeti Jüri Kaarma raamatukujundajana Eesti NSV kunstnike Liidu liikmeks.Jüri Kaarma tegeles eelkõige raamatugraafikaga, kuid tegi ka muu hulgas plakateid ja söejoonistusi. Sai tuntuks ajakirjade Vikerkaar, Looming ja Loomingu Raamatukogu (1978–1992) sarja kujunduste autorina. Tunnustust pälvisid Jüri Kaarma kujundused Eesti kultuurilugu ja arhitektuuri ajalugu tutvustavatele teostele ning eesti modernistlike kunstnike monograafiatele. Tema kujundatud on muu hulgas Eesti entsüklopeedia, sari "Avatud Eesti Raamat" ja osa sarjast "Maailm ja mõnda".Jüri Kaarma oli Melanie Kaarma ja Voldemar Kaarma poeg.Mari Kaarma on Jüri Kaarma õde. Juvenalius (Märt) Kaarma on tema vend.Jüri Kaarma oli abielus Eve Kasega.