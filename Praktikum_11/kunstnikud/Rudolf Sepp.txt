Rudolf Sepp (23. mai 1902 Sadrametsa, Viitina vald, Võrumaa – 18. aprill 1980 Tartu) oli eesti maalikunstnik.Kunstniku meelisžanr oli portreemaal, kuid loometee alguses viljeles kõrvuti sellega palju ka natüürmorti ja maastikumaali. Nii natüürmortides kui ka lillemaalides valitseb tugev vormiüldistus.Rudolf Sepa varastes töödes valdab rahu ja tasakaal. Tema hilisem looming on seevastu ekspressiivsem, tundliku valguse-varjukäsitluse ning hoogsa pintslilöögi tõttu maalilisem, kuigi koloriit püsib neutraalne. Rudolf Sepp leidis isikupärase ja hoogsa maalimislaadi juba kooli lõpetamise eel, ka tema iseseisev esinemine väljaspool Pallase näitusi algas juba õpilaspäevil alates 1934. aastast. Tema maalimislaad oli vaba ja hoogne. Teoste tumedat koloriiti elustavad aga valgusrefleksid.Kunstniku viljakaim ja mitmekesisem loomeaeg oli 1950. aastate lõpp. 1960. aastail keskendus peamiselt portreežanrile. Rudolf Sepp maalis kaks väga tundlikku, värvidelt pigem vaoshoitud maali oma abikaasast-muusast-halastajaõest Ira Sepast. Samuti on tal "halle" diskreetseid vaikseid autoportreid.Rudolf Sepa kavandatud ja Fritz Miti nikerdatud Joosepi ja Maarja reljeefkujutised kaunistavad 1956. aastast oreliprospekti Põltsamaa kirikus. Ka kirikutekstiilide kavandaja oli Rudolf Sepp. 1938. aastal valmis Mustjala Anna kiriku altarimaal "Kristus ristil".Kunstnik annab filosoofilise lahenduse ajastu painet üleajastuliselt esitades maalis "Brigaad jõudis kohale" (1960), kus inimkujud kõrguvad lõuendi ülaservani, kuid jalad vajuvad soisest "allservast läbi", taamal horisondil kollendab ebardlikult suur taevakeha, saates altvalgust brigaadi hiidfiguuridele. Silma paistavad Sepa teisedki figuuritööd, ja seda hõrgu maalilise täpsusega.Sepp on katnud oma öise koloriidiga maalil kuldvasika-ausambal teksti "ars longa vita brevis est" dollarimärgiga.Kunstnik filosofeerib ("Natüürmort kolbaga", 1936); ning on palju maalinud lilli, terved vaasitäied sireleid ja pojenge.Ta rõõmustab õhulise pariisiliku "Riia tänava motiiviga" (1941), kus ei ole midagi maavillast, aga ometi on äratuntav konkreetne Tartu vaade.Tema teine abikaasa oli meditsiiniõde Irina Sepp-Keller (sündis 1913). Bibliograafist poeg Indrek Sepp sündis 8. aprillil 1946.