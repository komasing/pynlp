Varmo Pirk (kuni 1938. aastani Valentin Birk; 12. oktoober 1913 Smolenski kubermang – 27. veebruar 1980 Tallinn) oli eesti maalikunstnik.[1]Valentin Birk sündis 1913. aastal Smolenski lähedal mõisa viinavabriku meistri Georg Birki esimese lapsena. Tema ema oli kohaliku mõisavalitseja tütar. Kui poeg oli alla aastane, kolis perekond tagasi Eestisse, Georg Birki isatallu Laeva valda Savikojale. 1923. aastal kolis pere Tartusse. Isa töötas vabrikus Tegur valumeistrina. Tema valatud oli muu hulgas Amandus Adamsoni Tartu Vabadussõja mälestussammas Kalevipoeg ning Alatskivi kalmistul asuv Juhan Liivi hauamonument. Varmo Pirk õppis Tartu Poeglaste Gümnaasiumis, kus tema õpatajateks olid Juhan Nõmmik ning Eerik Haamer. Pärast gümnaasiumi lõppu tegi ta õppereisi Soome, kus tutvus Ateneumi kunstivaradega.Õpetajate soovitusel astus Pirk Pallasesse, kus õppis aastatel 1938–1940 Aleksander Vardi, Kaarel Liimandi ja Villem Ormissoni käe all[2], 1942–1944 Kõrgematel Kujutava Kunsti Kursustel ja seejärel kuni 1945. aastani Tartu Riiklikus Kunstiinstituudis. Õpingute kõrvalt töötas ta muu hulgas teatridekoraatori, Postimehe illustraatori ja Eesti Naise kaastöötajana.[1]Varmo Pirk arreteeriti NKVD poolt kevadel 1945. Teda süüdistati kaastöös sõjaaegsele Postimehele. Kuni 1954. aastani viibis ta Arhangelski oblastis Molotovski vangilaagris.[1] Hiljem töötas ta Tartu 10. 8-klassilises koolis joonistusõpetajana.Esines esimest korda näitusel 1939. aastal veel Pallase õpilasena. Tema illustratsioonid ja karikatuurid ilmusid ajakirjas Tänapäev. Maalis dekoratsioone Tartu Töölisteatrile. Pallase lõputööks maalis suuremõõtmelise kompositsiooni "Ümera lahing", mis jäi õpingute katkemise tõttu kaitsmata. Talle määrati stipendium Viini Kunstiakadeemiasse, kuid poliitiliste olude tõttu ei olnud võimalik enam välismaale sõita. Töötas Postimehes ning joonistas moesiluette Eesti Naisele. Töötas vangilaagris metsatöödel. Pärast haigestumist ning rasket operatsiooni, sai koha kultuuriosakonnas kunstnikuna, kus maalis koopiad kuulsatest vene autorite teostest.Tartusse naasnuna alustas 1957. aastal taas näitustel esinemist. 1959. aastal võeti vastu Kunstnike Liitu. 1963. aastal toimus Tallinnas Kunstisalongis tema esimene personaalnäitus.Ta lõi eelkõige akvarelle, kuid ka muu hulgas õlimaale ja joonistusi; nii figuurikompositsioone, portreesid, maastikumaale, šarže, monumentaalmaale kui ka lavadekoratsioone. Alates 1950. aastate lõpust viljeles ta ka abstraktsionismi.[1]Alates 1961. aastast oli Varmo Pirk abielus Elvi Pirgiga.