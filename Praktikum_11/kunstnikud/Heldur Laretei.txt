Heldur Laretei (13. jaanuar 1933 Tallinn – 20. juuni 1994) oli eesti graafik ja raamatuillustraator.Heldur Laretei õppis Paul Luhtheina ja Evald Okase käe all ERKI graafikaosakonnas, mille lõpetas koos Peeter Ulase, Herald Eelma, Silvia Liibergi ja Olav Maraniga 1959. aastal[1]. Laretei diplomitööks oli puugravüüride sari Shakespeare'i "Hamletile". 1960.–1970. aastatel viljeles vabagraafikat[1].Heldur Laretei on tuntud raamatugraafikuna, peamiselt lasteraamatute illustraatorina. Viimaste arv ulatub ligi viiekümneni[1]. Heldur Laretei on illustreerinud näiteks sarjas "Saja rahva lood" ilmunud raamatud "Poola muinasjutte" (1976) ja "Vene muinasjutte" (1978), E. Kolosvár Grandpierre "Imeflööt" (1981), Eno Raua "Padakonna vada" (1985) jpt. Ta on teinud pikaajalist koostööd ajakirjadega Täheke (alates 1968) ja Põhjanael (varem Pioneer)[1].Heldur Laretei suri 20. juunil 1994[2] ja ta maeti 27. juunil 1994 Pärnamäe kalmistule[3].