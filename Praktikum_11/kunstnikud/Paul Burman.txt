Paul Wilhelm Burman (28. veebruar (vana kalendri järgi 16. veebruar) 1888 Ukrainas Kamjanets-Podilski lähedal – 3. juuni 1934 Tallinn) oli baltisaksa päritolu Eesti maalikunstnik ja graafik, Karl Burman vanema vend.Burman oli esimene animalist Eesti kunstis.Aastal 1892 kolis pere Tallinnasse, kus Paul Burman õppis Peetri Reaalkoolis.Hiljem õppis ta Ants Laikmaa ateljeekoolis ja 1907 vabakuulajana Peterburi Kunstide Akadeemias professor Roubaud' loomamaaliklassis. Täiendas ennast 1908–1909 Moskvas Stroganovi kunstikoolis graafika osakonnas ning 1911 Riia linna kunstikoolis Vilhelms Purvītise juures. Viibis 1912 lühemat aega Pariisis Académie Russe'is.1912–1913 elas Pariisis eesti kunstnike koloonias ning suhtles aktiivselt Jaan Koorti, Nikolai Triigi ja Aleksander Tassaga.Aastal 1914 viibis Krimmis ja Saksamaal, 1915. aastast vabakunstnik Tallinnas.1918. aastast kuni surmani elas ta Seewaldis. Maetud Tallinna Rahumäe kalmistule, sektor Jaani vana M I.Loomingu algperioodil maalis ja joonistas peamiselt looma- ja looduspilte, maastikuvaateid ning natüürmorte. On loonud ka mõned portreed, joonistusi, oforte, puulõikeid ning illustreerinud lasteraamatuid ("Koduloomad", "Metsloomad" 1912).[1] Tema maalitud oli dekoratiivne pannoo "Kari" venna Karl Burman vanema projekteeritud "Kalevi" seltsimajja.[1]Kujutuslaadilt on tema linna-, lille- ja maastikupildid maalilised, koloriidilt heledad, vaheldusrikkad. Teda on peetud üheks Eesti esimeseks impressionistiks. Hilisem looming oli rahutum, tööd väljendusjõulised.III Eesti kunsti näitusel 1910 oli väljas juba 46 tema tööd.[2] 1911 esines koos vennaga Riias.[2] 1919. eesti kunsti esimesel ülevaatenäitusel oli välja pandud 15 tema maali ning EKKKÜ esimesel näitusel koguni 35. Isikunäitused Tallinnas 1917 ja 1924.[2] Lisaks näitustele Eestis esines ta ka näitustel Moskvas, Pariisis, Roomas jm.