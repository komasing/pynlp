Aet Maasik (8. juuli 1941 Tallinn – 20. august 2013) oli eesti sisearhitekt.Ta lõpetas aastal 1959 Tallinna 22. Keskkooli ja aastal 1965 sisearhitektina ERKI.Ta töötas aastatel 1966–1969 "Eesti Projektis", aastatel 1969–1977 Vabariiklikus Restaureerimisvalitsuses, aastatel 1978–1985 "EKE Projektis", aastatel 1985–1992 "Eesti Ehitusmälestistes" ja aastast 1992 aktsiaseltsis "Vana Tallinn". Ta oli aastast 1973 Eesti Arhitektide Liidu liige ja aastast 1990 Eesti Sisearhitektide Liidu liige.1960. aastatel lõi ta modernistlikke ruumikujundusi: kohvik "Szolnok" (1967), EKP Keskkomitee hoone Rävala puiestee 9 (1968, koos Hannes Krulliga) ja Tallinna Tehnikaülikooli Raamatukogu Ehitajate tee 5 (1969). 1970. aastatel hakkas ta rohkem kasutama klaasi ja niklit ning heledamaid toone: Pärnu sanatooriumi "Tervis" spordihoone ja mudaravila (projekteeritud 1978) ning Pirita kaubanduskeskuse interjöör (1979; mõlemad koos Loomet Raudsepaga). 1980. aastatel kujundatud ruumides võib näha postmodernistlikke kaare-, samba- ja sakmemotiive, mustrilisi põrandaid ja peegelpindu, värvid on enamasti kontrastsed: Ikla teedetalituse hoone (1980), Laeva keskusehoone (1981), Raikküla keskusehoone (1986), Palivere kohvik-söökla (1982), Imavere kohvik-söökla (1984) ja Võru KEK-i kontor (1984). Ta on loonud silmpaistvaid ajalooliste hoonete sisekujundusi, milles on lähtunud talurahvaarhitektuurist: Kuressaare kohvik "Veski" (1974) ja Audru "Kuldlõvi" kõrts (1976); ning ka ajaloolistest stiilidest: Kuressaare raekoda (1973), Mustpeade Vennaskonna hoone (Pikk tänav 26, 1985) ja EELK konsistoorium (Kiriku plats 3, 1994). Lisaks on ta kavandanud sisekujunduse restoranidele "Astoria" ja "Maharaja" (1991).