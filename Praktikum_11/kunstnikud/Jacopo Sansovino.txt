Jacopo d'Antonio Sansovino (2. juuli 1486 Firenze – 27. november 1570 Veneetsia) oli Itaalia skulptor ja arhitekt.Ta sündis Jacopo Tatti nime all. Ta õppis skulptuuri Roomas Andrea Sansovino juures, kes töötas seal 1504–1513, ja võttis tema järgi endale uue perekonnanime.Roomas tegi Jacopo Sansovino Pietro Peruginole vahast mudeli "Ristilt võtmise" jaoks ning äratas Donato Bramante ja Raffaeli tähelepanu.Ta naasis 1511 Firenzesse ning sai tellimuse kahele marmorkujule: Pühast Jaakobist Firenze toomkiriku jaoks ja Bacchusest (see asub praegu Bargello lossis). Ta tegi Michelangelole, kes vastutas Firenze San Lorenzo kiriku ehitamise eest, ettepanekuid selle fassaadi kaunistavate skulptuuride kohta, aga Michelangelo lükkas need tagasi, mis Sansovinot väga pahandas.Perioodil 1510–1517 jagas ta ateljeed ja modelle maalikunstniku Andrea del Sartoga. Nagu kõigil 17. sajandi itaalia arhitektidel, nii ka temal läks suur osa ajast ja tööst õukonna ja muude organisatsioonide rituaalide jaoks vajalike ajutiste ehitiste püstitamiseks. Selles žanris oli tema suursaavutuseks paavsti Leo X jaoks 1515 rajatud triumfivärava ehitus.Seejärel asus Sansovino Rooma.Pärast Rooma rüüstamist 1527 lahkus ta sealt Veneetsiasse, kuhu jäi elama surmani. 1529 sai ta seal San Marco prokuraatorite kinnisvarahaldajaks ja peaarhitektiks. San Marco prokuraator oli Veneetsia tähtsuselt teine ametikoht doodži järel ja seega sai Sansovino Veneetsia üheks kõige mõjukamatest kunstnikest. Talle määrati esialgu aastapalgaks 80 tukatit, aga juba järgmisel aastal tõsteti seda 180 tukatini.Tema teosteks on tähtsad ehitised ja rajatised Püha Markuse väljaku lähedal, näiteks mündikoda ning mitmesugused skulptuurid ja reljeefid Püha Markuse basiilikal. Ta aitas ümber ehitada maju, kirikuid, losse ja ametihooneid. 1537–1540 ehitati Püha Markuse väljakule hobusetalli asemele triumfikaare kujuline marmorist hoone Loggetta.Tema tippteoseks on Püha Markuse raamatukogu (Biblioteca Marciana), mis on Veneetsia üks kõige rikkalikumalt kaunistatud renessansiajastu ehitisi ja mis asub Doodžide palee vastas. Selle ehitus venis poole sajandi pikkuseks ja maksis 30 tuhat tukatit. Raamatukogu juures ühendas Sansovino klassitsismi, mida tavaliselt seostatakse lihtsuse ja rangusega, veneetslaste armastusega pinnakaunistuste vastu.Pärast 41 aastat kestnud tööd Veneetsia peaarhitektina Sansovino suri. Tema asemel sai peaarhitektiks Andrea Palladio.