William Kent (umbes 1685 Bridlington – 12. aprill 1748 London) oli inglise aiakunstnik ja arhitekt, inglise pargistiili looja.William Kent alustas maalikunstnikuna. Ta õppis ja töötas kümme aastat Roomas, kus ta tutvus lord Burlingtoniga. Viimasele tema tööd meeldisid ja ta kutsus William Kenti endaga Londonisse. Londonis alustas ta mööbli kujundamisega Burlingtonile ja tema sõpradele. Samal ajal ta küll jätkas maalimist, kuid Burlingtoni ärgitusel proovis ta kätt arhitektuuris. Ta hakkas kavandama hooneid ja nende sisutust ning saavutas laialdase tuntuse. Tema üheks parimaks tööks peetakse krahv Leicesterile Palladio stiilis projekteeritud Holkham Hall'i. Enama tuntuse sai ta aga parkide kujundamisega, kus ta taotles loomulikkust ja looduslikkust (vastandina prantsuse pargi geomeetrilisusele ja sümmeetrilisusele).