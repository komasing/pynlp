Ellinor Aiki (kuni 1935 Ellinor Blumenfeldt; 11. jaanuar 1893 Tõstamaa – 25. oktoober 1969 Tartu) oli eesti maalikunstnik.Lõpetas 1909 eksternina Pärnu gümnaasiumi. Pärast gümnaasiumi lõpetamist siirdus Ellinor Aiki Venemaale, kus töötas Peterburis lastehaiglas põetajana ning koduõpetajana. 1917 lõpetas Valgevenes Tšaussõs algklasside õpetajate kursused. Naasis Eestisse ning olles haigestunud 1918. aasta alguses luutuberkuloosi, oli 1918–1924 voodihaige. Oli ravil Tartu, Tallinna ja Saksamaa haiglates. 1927. aasta kevadel naasis Saksamaalt Eestisse.Sooritas 1928. aasta talvel ilma eelneva kunstilise ettevalmistuseta sisseastumiseksamid Kõrgemasse Kunstikooli Pallas algselt graafika erialale. 1930–1934 õppis Ado Vabbe graafikaateljees monotüüpiat. 1935–1936 õppis Hando Mugasto käe all kuivnõela ja kivitrüki tehnikaid. Lõpetas kooli 1936. aastal Nikolai Triigi maaliateljees maali erialal.Eestistas 1935. aastal oma nime Ellinor Aikiks.Pärast Pallase lõpetamist Eestis, töötas vabakunstnikuna, 1936–1937 Vanemuise teatris, 1940–1941 Eesti Kunstnike Kooperatiivis ja 1941–1944 Tartu kunstibüroos. Põgenes 1944. aasta sügisel kaheks aastaks Saksamaale. Töötas 1946–1955 Kunstifondi Tartu osakonnas. 1946. aastast Kunstnike Liidu liige (1947–1957 nimekirjast kustutatud).Esines esimest korda 1935. aasta kevadel Eesti Kujutava Kunsti Sihtkapitali Valitsuse näitusel kolme monotüüpiaga.Summutatud koloriidiga lillemaalid, portreed ja linnavaated. Viljeles ka monotüüpiat. 1950ndate lõpust arenes Ellinor Aiki looming tõusujoones. Tema maalide meeleolu on poeetiline ja valdavalt nukker. 1960ndatel muutus koloriit järjest julgemaks ja jõulisemaks. Lisaks lillemaalidele ja maastikele valmis hulk figuraalkompositsioone. Tema maalid on äärmiselt faktuursed ja paksu värvikorraga.