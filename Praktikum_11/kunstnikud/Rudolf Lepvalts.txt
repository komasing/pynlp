Rudolf Lepvalts (7. aprill 1906 Tartu – 1. juuni 1978 Paris, Maine'i osariik) oli eesti maalikunstnik.Sündis majaomaniku Jaan Lepvaltsi peres kolmanda pojana. Sai alghariduse Tartus.Elas aastast 1924 vaheldumisi Pariisis, kus õppis erinevates ateljeedes ning Eestis. Täiendas end 1926–1927 Pallases ja esines näitustel 1925–1932. Kunstniku edasine elukäik ei jäänud siiski seotuks Eestiga. Pärast Viini, Berliini ja Pariisi viis ta tee vendade juurde Paraguaysse ja sealt peatselt Argentinasse, kus tegutses arhitekti, filmimehe ja maalijana. Peagi alanud sõja tõttu Euroopas tuli kunstnikul jääda Lõuna-Ameerikasse.Tema tähetund saabus 1951, kui Argentina petrooleumisündikaadi juhtidel tekkis idee tellida Olivoze lossi koosolekutesaali diktaator Juan Peróni abikaasa Eva portree. Pildi avamine oli pidulik ja rahvamass kandis eesti kunstniku kätel Eva Peróni juurde. Kunstnik meenutab: "Õnnest säraval näol pigistas Eva mu kätt ja suudles mind. Maali eest maksti mulle 6000 dollarit ja päev hiljem teatati, et Eva Peron soovib veel 20 niisugust pilti".Pärast 1955. aasta riigipööret Peron kukutati ja ka Rudolf Lepvalts lahkus 1961 Argentinast, asudes elama New Yorki. Suri 1978 Parisis (Maine'i osariik, USA), ta põrm tuhastati ja puistati metsa.Tema kodumaal loodud teostest on tuntuim riigivanema tellimisel 1932 valminud "Kalevipoeg soome sepa juures" (modell Kristjan Palusalu), mis rippus Toompea lossis riigivanema esinduskorteris. Viljeles ka graafikat, seal hulgas monotüüpiat ja akvarelli.Väheseid, kui mitte ainuke eestlane, keda mainib "Enciclopedia del Arte in America".