Gustaf Olof Cederström (12. aprill 1845 Stockholm – 20. august 1933 Stockholm) oli rootsi kunstnik.Ta kuulas loenguid Uppsala Ülikoolis, teenis jäägripolgus ja läks aastal 1866 erru nooremleitnandi auastmes.Kunsti õppis ta alguses August Malmströmi ja Mårten Eskil Winge juures Stockholmis; hiljem töötas ta Düsseldorfis Ferdinand Fagerlini juhendamisel. Kunstniku hariduse sai ta Pariisis Léon Bonnat ja Jean-Louis-Ernest Meissonier ateljeedes.Ta töötas Pariisis, seejärel mõned aastad Itaalias (Firenzes ja Roomas). Seejärel pöördus ta tagasi Stockholmi, kus ta aastal 1878 sai Kuningliku Kaunite Kunstide Akadeemia liikmeks.Tema isa Carl Emanuel Cederström (1804–1892) oli mereväeohvitser. Tal oli kaks venda: Carl ja Emanuel. Aastal 1878 abiellus ta Amalia Katarina Jaederiga, nende tütar Carola Cederström (1878–1954) oli kunstnik.