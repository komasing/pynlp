Urve Arrak (aastani 1962 Urve Roodes; 5. aprill 1938 Tallinn – 7. november 2011) oli eesti nahakunstnik.Ta lõpetas aastal 1956 Tallinna 7. Keskkooli ja aastal 1968 ERKI nahkehistöö erialal.Ta on kujundanud nahkesemeid Kunstikombinaadile ja töötanud nahkehistöö-õpetaja ja metoodikuna. Ta oli aastast 1970 Eesti Kunstnike Liidu liige. Aastal 1967 rajas ta Tallinna 24. Keskkooli juurde nahkehistöö klassi, hiljem oli ta direktor ja õpetaja Nõmme Pioneeride Majas. Pedagoogitöö kõrvalt tegutses ta ka vabakutselise kunstnikuna. Ta on jätnud suure jälje polüfunktsionaalsete ruumielementide loomisega ja popkunsti mõjude sissetoomisega eesti nahakunsti.Aastal 1989 asus ta elama USA-sse, Los Angelesse, aastal 1995 kolis ta Kanadasse, Torontosse, aastal 1997 kolis ta tagasi USA-sse, Portlandi. Aastal 1993 asutas ta firma Urve Arrak Design Business, kus ta alguses tegutses nahatöö alal, hiljem kujunduskunstniku ja maalijana. Oma viimased eluaastad elas ta taas Tallinnas.Ta oli abielus Jüri Arrakuga. Poeg Arno Arrak on kunstnik, poeg Jaan Arrak oli ärimees ning oli Tokko & Arrak galerii üks omanikke.