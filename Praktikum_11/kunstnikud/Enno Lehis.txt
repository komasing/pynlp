Enno Lehis (28. veebruar 1912 Loksa – 13. detsember 2011) oli eesti maalikunstnik, akvarellist.Sündinud Harjumaal, Kõnnu vallas, Loksa külas lapserikka pere vanima pojana. 17-aastaselt sai koha Kaitseministeeriumi orkestris[1]. Õppis samaaegselt aastail 1930–1934 Tallinna Konservatooriumis trompetit ja õhtukeskkoolis. 1940 viidi orkester Riiga ja sealt edasi rindele[1]. Lehise ülesandeks oli orkestri seinalehe tarbeks karikatuuride ning illustratsioonide joonistamine. 1942 kutsuti terve orkester Jaroslavli Eesti Kunstiansamblitesse, kus Lehise jätkas tegevust seinalehe toimetajana ning sai kunstnike ühisateljees innustust oma hobi, akvarellmaali, viljelemiseks[1]. Sõja lõppedes astus Enno Lehise Eesti Raadio estraadiorkestrisse[1]. Aastail 1944–1951 jätkas ta õpinguid ERKI-s maalierialal Johannes Greenbergi ja Lepo Mikko käe all.1958. osales oma esimesel näitusel. Kuulus Eesti Kunstnike Liitu 1959. aastast. On esinenud Tallinna kevad- ja sügisnäitustel, Tallinna ja Moskva akvarellinäitustel ning Riia akvarellitriennaalidel. Isikunäitusi kokku seitse.Enno Lehis töötas 1964. aastast vabakutselisena.Enno Lehis oli tuntud looduslähedase traditsioonilise maali viljelejana. Tema maastikumotiive ja lillekompositsioone iseloomustavad pehmed üleminekud ühest aastaajast teise. Pastelne koloriit vaheldub kontrastsema ja vitaalsema värvikäsitlusega. Tema loomingu põhiosa moodustasid maastikumaalid, enim kujutas merd ja sügisest loodust.Enno Lehise abikaasa on nahakunstnik Aino Lehis, tütar akvarellist Pille Lehis ning lapselaps laulja Tui Hirv.