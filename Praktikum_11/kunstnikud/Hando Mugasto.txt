Hando Mugasto (sündinud Heinrich-Voldemar Monstrum (Munstrum) 18. jaanuar 1907 Rakvere – 11. juuni 1937 Tartu) oli eesti graafik.Sündinud voorimehe perekonnas kuuenda ja viimase lapsena. Ema Ann pärines Rakvere ligidalt Tõrmast ja isa Aleksander Neerutist. Kunstniku õe Helene Mugasto andmeil oli kirikukirjades perekonnanimeks Monstrum (Munstrum), koolikirjades aga Mundström. Et vabaneda mitmetest nimevormidest, otsustati perekonnanimeks võtta Mugasto, mis kinnitati Riigikohtu otsusega 22.10.1925.[1]1914 asus õppima Eesti Haridusseltsi kooli, mille lõpetas 1921. aasta mais. Seejärel astus ta Viru Maakonna Reaalgümnaasiumisse (hilisem Rakvere Poeglaste Gümnaasium). Pärast gümnaasiumi lõpetamist hakkas Mugasto 1924. aastast käima kunstikool Pallase joonistuskursustel. Noor kunstnik kolis Tartusse õe Helene Johani juurde ning õppis Pallases Eduard Wiiralti ja pärast seda, kui Wiiralt sõitis 1925. aasta sügisel Pariisi, Ado Vabbe juures. Aastad 1929–1931 oli noor kunstnik sunnitud sõjaväeteenistuse, kehva tervise ja majanduslike raskuste tõttu veetma vanematekodus Rakveres.[2] Pallase kooli lõpetas ta 1933. aastal koos Andrus Johani, Kaarel Liimandi ja Ernst Jõesaarega graafikuna.[2]1935. aasta septembris valiti Mugasto Pallase graafika õpetajaks[1]. Tema juhtimisel jätkus töö graafikaateljees monotüüpia ja sügavtrükitehnikate alal, suurt rõhku pandi ka litograafia, puugravüüri ja värvilise puugravüüri tundmaõppimisele ja graafikaateljee tehnilise baasi uuendamisele. 1. augustist 1936 registreeriti Mugasto õppejõu kohale, kus ta töötas kuni oma surmani järgmisel aastal.Hando Mugasto suri 30-aastasena südamerabandusse vaid mõned tunnid enne oma elu ühe suurema unistuse, Pariisi sõidu, täitumist.9. juunil 1934 abiellus Mugasto Tartu Kõrgema Muusikakooli õpilase Terese Kriguliga (1910–1960). Nad olid tutvunud 1932. aasta kevadel muusikakooli ja kunstikooli Pallas sõprusõhtul. Noored asusid elama Terese vanemate juurde Tartus. 1935. aastal sündis perekonda tütar Krista. Hando Mugasto õde Helene oli abielus kunstnik Andrus Johaniga.Juba 1925. aastal, veel Pallase õpilasena, oli Mugasto esinemisvõimeline kunstnik ja hakkas osa võtma näitustest. Seni oli ta tegelenud peamiselt kõrg- ja sügavtrükitehnikatega ning teinud mõned linoollõikeid, siis nüüd leidis ta ala, mis jäi tema loomingus peamiseks järgneva kuue-seitsme aasta jooksul. Pingelise puugravüüritöö kõrval võlus kunstnikku ka värvide maailm, 1934 ja 1935 olid monotüüpia kõrgperioodiks Mugasto loomingus. Tema loodus- ja linnavaated leidsid kergesti ostjaskonna ja levisid paljudesse kodudesse[1].Sellest hoolimata leidsid kaasaegsed, et kunstniku anne avaldub eriti eredalt just puugravüürides. 1935. aastast keskenduski graafik peamiselt sellele tehnikale. Tähtsaima osa Mugasto varaseimast puugravüüriloomingust moodustavad illustratsioonid Jüri Parijõe muinasjutukogule "Külaliste leib" ja Erni Hiire luulekogule "Pöörang".[2] 1936. aastal võitis Hando Mugasto Varssavi II rahvusvahelisel puugravüüride näitusel audiplomi ja rahalise preemia.[2] Temast sai kiiresti otsitud illustraator, kellele anti ulatuslikke ülesandeid. 1930. aastate paremikku kuuluvad kindlasti illustratsioonid Marie Underi valikkogule "Ja liha sai sõnaks", Friedebert Tuglase novellikogule "Kuldne rõngas" ja romaanile "Väike Illimar".Aastal 1937 sai koos Kristjan Rauaga Pariisi maailmanäitusel grand prix' "Kalevipoja" ning 1935. aastal juubeliväljaande päisliistude, vinjettide ja initsiaalide eest.Mugasto talent avaldus erilise võluga eksliibrisekunstis. 1935. aastal toimunud raamatuaasta, mil raamatut ja raamatukunsti tutvustavate üritustega kaasnes ka eksliibrisekunsti populariseerimine kunstikriitikute ja kollektsionääride poolt[1]. Hando Mugasto säilinud eksliibriste arv ei ole suur, kokku on neid säilinud 19. Teiste seas tegi kunstnik eksliibrise ka kollektsionäär Julius Genssile. Mugasto surma tõttu lõikas selle tema kavandi järgi puusse Arkadio Laigo.Hando Mugasto loomingust korraldati mälestusnäitused 1937 Tartus ja Rakveres ning 1938. aasta alguses Tallinnas.[3] 1938. aastal avati Tartu Maarja kalmistul Hando Mugasto mälestussammas, mille autoriks oli Mugasto kursusekaaslane skulptor Ernst Jõesaar.[3] Mälestussammas asub Raadi kalmistu peateest paremal, Kruusamäe tn. poolsel kolmandikul.Graniidist nelinurkse hauamonumendi ülaserva on raiutud kunstniku nimi. Nime all on sünni- ja surma-aasta ning monumendi keskel tõrvikut hoidva noormehe reljeef[4].Tartus on Hando Mugasto tänav."Muusikud" (1930. aastate algus). Vineergravüür paberil"Päevauudised". 1936. Puugravüür paberil"Maastik". Monotüüpia (1929)"Hoov", 1936. Puugravüür"Töölised" (1929?)"Taluõu"