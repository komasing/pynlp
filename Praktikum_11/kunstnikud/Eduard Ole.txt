Eduard Ole (25. mai[1] 1898 Kaagjärve – 20. november 1995 Stockholm) oli eesti maalikunstnik.Ole sündis Kaagjärve vallas taluniku kaheksalapselises perekonnas seitsmenda lapsena. Ta õppis Valga linnakoolis. Kooli joonistusõpetaja Aleksei Solodov oli kunstihariduse saanud Penzas ja innustas ka oma andekamaid õpilasi samale teele asuma.[2]. 1914. aasta sügisel kuulus Penza kunstikooli viie vastuvõetud õpilase hulka kaks eestlast – Eduard Ole ja tema eluaegne sõber Juhan Raudsepp).[2] Ole õppis 1914–1918 Penza kunstikoolis, lõpetades selle gümnaasiumi joonistusõpetaja kutsega. Pärast Eestisse naasmist asus ta tööle õpetajana. Ta oli aastast 1919 Rakvere Reaalgümnaasiumis ja Rakvere Õpetajate Seminaris õpetaja, aastast 1922 Tartu Tütarlaste Gümnaasiumi ning kommerts- ja kaubanduskooli õpetaja.Penza kunstikool oli Peterburi Kunstide Akadeemia filiaal, kust suunati õpilasi kunstiga tutvuma nii Peterburi kui ka Moskva rikkamatesse galeriidesse. Detsembris 1923 lõid peamiselt "penzalased" avangardistliku Eesti Kunstnikkude Rühma ning jaanuaris 1924 sai koos lätlastest õpingukaaslastega teoks Eesti ja Läti kubistide ühisnäitus Tartus ja Tallinnas.[2] Ole kubistlikust perioodist on meieni jõudnud kolm tänapäeval hästituntud õlimaali – "Laud", "Lapsed" ja "Natüürmort kitarriga".Aastatel 1924–1936 oli ta Ole Hugo Treffneri Gümnaasiumi õpetaja. Alates 1927. aastast kuulus Eesti Kujutavate Kunstnikkude Keskühingusse, hiljem oli ühingu aseesimees[3].1930. aastate alguseks oli Olest saanud tunnustatud kunstnik. Ta väisas korduvalt Pariisi, esmakordselt 1927. aastal. Selle perioodi maale iseloomustas eriliselt hõrk ja peenetundeline art déco, kus lõuendit katab vaid imeõhuke värvikiht ja minimalistlikku värvivalikut õilistas pooltoonide valitsus. Sel perioodil valmisid salonglikud "Kevad" ja "Sügisviis" I ja II, dünaamilised kompositsioonid hall-valgete hobustega ning eesti kunstiklassika tähtteos – "Reisijad" (1929).[2]1936 võttis Ole vastu õpetajakoha Tallinna Prantsuse Lütseumis. 1937. aastal võttis Ole koos sõber Raudsepaga ette pikema turnee: esmalt tänu Käsmu laevakaptenist metseenile Oskar Tiedemannile meritsi Inglismaale, sealt edasi Antwerpeni kaudu Prantsusmaale ja Itaaliasse ning lõpuks Kesk-Euroopa kaudu kodumaale tagasi.[3]1943 põgenes Soome ja 1944 siirdus edasi Rootsi, Vällingbys (Lääne-Stockholmis) ja töötas Põhjamaade Muuseumis. 1946. aastal võttis ta koos aastaks Rootsi tulnud graafik Eduard Wiiraltiga ette reisi Lapimaale. 1940. aastate keskpaiku, emigratsiooni algusaastail, valib ta maalikeeleks "purvitliku" puäntillismi ("Munki niemi", Nikolai Kaasiku portree). Ent sõjajärgses Euroopas valitsevate ekspressionistlike ja abstraktsete suundade mõjul taandub see peagi eriliselt värvikaks ja impulsiivseks eneseväljenduseks, kus eelkõige kõlavad fovistlikud noodid, ent alati säilib side reaalsusega. Episoodilisemaks jäävad tagasipõiked kubismi.[2]Ta suri aastal 1995 ja ta maeti 24. juulil 1996 Metsakalmistule[4]1939 abiellus Eduard Ole inglise filoloogi Helmi Metsvahiga, kes 1943. aastal jäi Eestisse. Katse päästa oma abikaasat läände 1944. aastal ei õnnestunud. Eduard Ole kodumaal ei käinud, esimest korda pääses Helmi Rootsi alles 1990. aastal. Tema venna pojapoeg on kunstnik Kaido Ole.[3]