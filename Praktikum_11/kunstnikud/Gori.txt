Vello Agori (kuni 1935 Georg Tõnisson, kunstnikupseudonüüm Gori, 20. veebruar 1894 Pärnu – 7. oktoober 1944 Tallinn) oli eesti karikaturist.Sündis Pärnus gümnaasiumi kojamehe perekonnas. Esimesed kaks klassi käis Pärnu gümnaasiumis, siis Pärnu linnakoolis. Juba kooli ajal alustas õpinguid Rudolf Lepiku juures. Alates 1913. aastast töötas ta Tallinnas ajakirjas Leek. I maailmasõja ajal mobiliseeriti ta tsaariarmeesse; 1915. aastal langes ta sakslaste kätte vangi.Alates 1919. aastast tegi Gori Tallinnas kaastööd ajalehtedele Sipelgas ja Meie Mats ning ajakirjale Odamees. Aastatel 1920–1938 töötas ta Vaba Maa toimetuses.Ta joonistas karikatuure muu hulgas ajalehtedele Rahvaleht, Rahva Hääl, Sirp ja Vasar, Eesti Sõna. Tema karikatuuride näitusi korraldati nii Eestis kui ka näiteks Pariisis, Lübeckis, Kielis, Kölnis, Kopenhaagenis, Berliinis ja Stockholmis.Teise maailmasõja ajal sundisid Nõukogude okupatsioonivõimud joonistama Gorit Eesti iseseisvuse ja poliitikute vastaseid poliitilisi karikatuure, mis avaldati Rahva Hääles ja Sirp ja Vasaras. 1941–1942, Saksa okupatsiooni algul, oli Gori vangis. Saksa okupatsiooni ajal joonistas ta Jossif Stalini ja Nõukogude Liidu vastaseid karikatuure (avaldati Eesti Sõnas). 1944. aasta oktoobris, pärast Eesti taasokupeerimist Nõukogude Liidu poolt, sooritas Gori enesetapu.Tema varased teosed olid juugendlikud ning ekspressionistlikud joonistused.[1] I maailmasõja ajal kujunes välja kunstnikule iseloomulik piltstiir, mis tungis kõigi ühiskonnaelu külgedeni.[1] Punase niidina läbis tema karikatuure sügav põlgus harimatute, tuimade ja ahnete uusrikaste vastu.[1] Karl August Hindrey ja Otto Krusteni kõrval oli Gori oma aja kõige populaarsem karikaturist, kes jõudis luua kokku kuni 40 000 joonistust.[1]