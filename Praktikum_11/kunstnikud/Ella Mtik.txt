Ella Mätik (õieti Elviine Elisabeth Mätik, ka Mättik; 30. aprill 1904 Vruda, Peterburi kubermang – 6. august 1943 Tartu) oli eesti graafik.Ella Mätik sündis 1904. aastal Vrudas, kuhu vanemad paar aastat tagasi Jõgeva vallast väljarännanud olid ning mõisa rendikohta pidasid. 1913. aastal asus Mätikute pere elama Narva lähedale, kust Ella 1916. aastal Haapsallu tädi juurde elama saadeti. Üldhariduse saigi ta 1919–1926 Haapsalus Läänemaa ühisgümnaasiumi humanitaarharus. Gümnaasiumis õppimise aega langevad ka Mätiku esimesed sammud kunstiõpingute alal. Mõnda aega võttis Mätik eratunde Ella Kingo-Espenbergilt. 1926. aastal astus Mätik kunstikooli Pallas, ning 1927. aastal viidi ta edasi Ado Vabbe maaliateljeesse. 1930. aasta kevadel oli Mätik sunnitud õppimise Pallases ajutiselt katkestama. Olles samal ajal Pallase joonistusõpetajate ettevalmistuskursuse eksamid sooritanud, töötas Mätik aasta Haapsalu gümnaasiumis joonistusõpetajana. Õpinguid jätkas 1932. aastal ning pühendus siis juba graafika õppimisele. Pallase lõpetas Mätik 1939. aastal graafika alal hindega "hea", olles komisjonile esitanud 35 mitmesuguses tehnikas tööd. Pärast kunstikooli lõpetamist asus Mätik 1940. aastal Tartu Kommertsgümnaasiumi joonistusõpetaja kohale, 1941. aastast kuni südamehaiguse põhjustatud surmani 1943 töötas vabakunstnikuna. Osales mitmetel näitustel, muu hulgas ka 1939. aasta naiskunstnike näitusel. Ka eesti kunsti välisnäitustel Budapestis 1938 ja Roomas 1939 oli Mätik esindatud. Mätiku esimene mälestusnäitus toimus Tartu Riiklikus Kunstimuuseumis 1958. aastal.Mätiku varasemates, aastatel 1929–1930 loodud töödes on juba märgata kunstniku tugevat vormitunnet, skulpturaalsust ning arenenud materiaalsusetaju. Alates 1933. aastast hakkavad juba valitsema mitmesugused graafilised tehnikad, enamikus on need tööd portreed või lihtsad maastikumotiivid. 1930. aastate keskel loodud portreed haaravad sügava tõetruuduse ning kujunevad välja kunstniku armastatumad tüübid inimesed töörahva hulgast, aga ka intelligentsi esindajad. Tihti on portreedele antud žanriline varjund. Alates 1937. aastast suureneb järsult puu- ja linoollõike, samuti ka akvatinta osatähtsus Mätiku loomingus. Jäädvustanud Tartut ja üldiselt agulitemaatikat (eriti enda hilisemas loomingus), loomingusse kuulub ka mitmeid maastikuvaateid ja olustikku. Viljeles ka akvarelli ja õlimaali, tegi raamatuillustratsioone (näiteks akvarellide seeria Agnes Kauts-Vesilo lasteraamatule "Juss ja Maarja"), auaadresse ja eksliibriseid.