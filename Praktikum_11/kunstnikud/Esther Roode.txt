Esther Roode (nõukogude ajal Ester; sündinud Raudsepp; aastatel 1945–1957 Potisepp; 15. jaanuar 1923 Tallinn – 9. mai 2007 Tallinn) oli eesti maalikunstnik.Ta sündis Tallinna ettevõtjate perekonnas ja lõpetas 1939. aastal Lenderi tütarlaste eragümnaasiumis progümnaasiumi. Sõja-aastatel õppis Esther Raudsepp Tallinna I Naiskutsekoolis ja lõpetas selle 1944. aastal moekunsti erialal.Juba samal aastal jätkas ta õpinguid Tallinna Riiklikus Tarbekunsti Instituudis, kuid läks 1947. aastal üle Tartu Riikliku Kunstiinstituudi maaliosakonna teisele kursusele. Õpingute ajal Tartus tutvus Ester Potisepp (nimi Potisepp üürikeseks jäänud abielust) õpingukaaslase, oma tulevase abikaasa, kunstnik Henn Roodega. Seal kujunes välja tema tutvusringkond, kuhu kuulusid hilisemad tuntud kunstnikud Ülo Sooster, Lembit Saarts, Heldur Viires, Valve Janov, Lüdia Vallimäe-Mark jt.Novembris 1949 arreteeriti Ester Potisepp, Henn Roode, Lembit Saarts, Ülo Sooster, Heldur Viires, Valdur Ohakas. Ester Potisepp oli ligi seitse aastat Venemaal, Mordvas, Javasis (Dubravlagis) vangilaagris.[1] 1956. aasta sügisel vabastati Ester Potisepp, Henn Roode ja teised kaaslased ennetähtaegselt ja rehabiliteeriti.„"Ilmselgelt oli "üliõpilasgrupi" vangipanek mõeldud intelligentsi ja esmajoones kunstnike hirmutamiseks. ... Tõenäoliselt oli see aktsioon üks osa Pariisi koolkonna traditsioone järgiva kunsti(õpetuse) kompromiteerimise kampaanias, mis viiski iseseisva Tartu Kunstiinstituudi likvideerimiseni 1950. aasta lõpul." [2]“Pöördunud kodumaale tagasi, Ester ja Henn Roode abiellusid (19.02.1957), peres sündis kaks tütart. Ester Roode jätkas koos abikaasaga õpinguid Tallinnas Eesti Riiklikus Kunstiinstituudis, mõlemad lõpetasid selle 1959. aastal maalikunstniku diplomiga.Pärast ülikooli lõpetamist töötas Ester Roode kunstiõpetajana Tallinna Õpetajate Majas ja Tallinna Kultuuriülikoolis. Aastatel 1962–1978 õpetas ta maalimist ja joonistamist Tallinna Pedagoogilises Instituudis ning tegi illustraatorina kaastöid kirjastustele.Aastast 1971 oli Ester Roode Eesti Kunstnike Liidu liige. Maetud Tallinnas, Metsakalmistul.Esther Roode on tuntud eelkõige õlimaalitehnikas portreede ja akvarellitehnikas maastikumaalide poolest. Tema tuntumate tööde hulka kuuluvad Lisl Lindau portree aastast 1963 ja Rein Areni portree aastast 1969.Näitustel debüteeris ta oma maalidega 1958. aastal. Elu jooksul õnnestus tal esineda kolme suurema personaalnäitusega – aastatel 1971 ja 1975 Tallinna Kunstihoones ning aastal 1983 Tallinna Kunstisalongis. 1997 toimus isikunäitus galeriis La Galerie Passage, Tallinnas (foto). Ta osales regulaarselt akvarellistide aastanäitustel ja tema maalid olid sageli esindatud Riia akvarellitriennaalidel.Ühena viimastest töödest teostas Esther Roode akvarelliseeria Eestimaa kirikutest. Arvukad Ida-Virumaa tööstusmaastikul valminud akvarellid on omandanud oma kunstikogusse Eesti Põlevkivimuuseum. Esther Roode loomingut on erakollektsioonides Eestis, Saksamaal, Kanadas, Rootsis, Belgias ja mujal."Autoportree", 1957"Abikaasa maalimas", 1958