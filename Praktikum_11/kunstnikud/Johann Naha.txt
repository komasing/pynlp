Johann Naha (3. jaanuar 1902 Riia – 16. aprill 1982 München) oli eesti graafik ning tarbegraafik.Johann Naha õppis 1923–1929 Riigi Kunsttööstuskoolis, mille lõpetas Günther Reindorffi graafikaklassi õpilasena. Täiendas end Pariisis, Berliinis ja teistes Euroopa linnades (nt. Viinis, Prahas ja mujal), hiljem ka Müncheni Kunstiakadeemias. 1936 sai rakenduskunstniku tunnistuse ja enne sõda töötas Oskar Kilgase tekstiilivabrikus mustrikavandajana. Lahkus Eestist 1944. aasta septembris, aastast 1945 jäi elama Münchenisse, kus tegutses vabakunstnikuna. Kuulus Rakenduskunstnike koondise "Dekoor" asutajate hulka, oli aastast 1933 "RaKÜ" ja aastast 1953 Müncheni Kujutavate Kunstnike Kutseühingu liige. Kuulus erinevatesse Eksliibriste seltsidesse mitmetes Euroopa riikides.Naha on peamiselt tuntud eksliibriste, õnnitluskaartide ning muu pisigraafika loojana, kuid vähem on teada fakt, et kunstniku loomingu hulka kuulusid ka akvarellid ning õlimaalid, peamiselt maastikuteemalised, ainestikuks sageli erinevad Euroopa reisid koos abikaasa Dagmariga. 1955-1969 andis välja 15 seinakalendrit pealkirjaga "Aastaajad", mida illustreeris peamiselt Eesti-aineliste piltidega. Laiemat rahvusvahelist tuntust tõid talle siiski eksliibrised. Neid on ta loonud ligi 400, neist esimesed 60 Eestis. Aastatel 1942 – 1975 koostas kunstnik oma eksliibristest 16 väiksetiraažilist mappi. Mappe koostas Naha ka linnavaadetest – Nahale pakkusid Eesti linnad ja nende arhitektuur väga huvi, ta uuris nii Eestis kui Saksamaal arhitektuuri ja kultuurilugu, mõõdistas ja fotografeeris ehitisi. Eesti ehitus- ja kunstimälestisi kujutavate fotode ja jooniste kogu asub Muinsuskaitseameti arhiivis (https://register.muinas.ee/public.php?menuID=archivalmaterial-special-type-7913).[1] Naha loomingut leidub Eesti Kunstimuuseumi, Tartu Kunstimuuseumi, Ajaloomuuseumi kogudes.EKABL, lk 339