John Constable (11. juuni 1776 Inglismaa Suffolk East Bergholt – 31. märts 1837 London) oli inglise kunstnik.Ta sai tuntuks maastikumaalijana, kuid oma eluajal oli ta hinnatum Prantsusmaal. Tema tuntumad maalid on "Dedhami org", "Heinavanker" ja "Hüppav hobune".Kuigi tema maalid kuuluvad tänapäeval inglise kunsti kõige väärtuslikumate ja populaarsemate hulka, ei olnud ta oma eluajal kunagi jõukas. Inglismaal müüs ta oma eluajal kõigest paarkümmend maali, isegi Prantsusmaal müüs ta neid pisut rohkem. Pariisis müüs ta oma maale kunstikaupmehe John Arrowsmithi ja tema kunstigalerii kaudu, kuid ta lükkas tagasi kõik kutsed välismaale sõita, et oma loomingut promoda.Constable sündis Ida-Inglismaal Suffolkis East Bergholti külas Golding ja Ann Constable'i pojana. Tema isa oli jõukas viljakaupmees, kellele kuulus vesiveski nende kodukülas ja hiljem teinegi naaberkülas Dedhamis. Isale kuulus ka väike laev "The Telegraph", mida kasutas vilja veoks Londonisse.John oli oma vanemate teine poeg. Siiski oodati temalt isa äri ülevõtmist, sest vanem vend oli vaimselt alaarenenud. John õppis algul lühikest aega internaatkoolis Lavenhamis, siis päevakoolis Dedhamis. Pärast kooli töötas ta oma isa ettevõttes. Lõpuks võttis pereäri juhtimise siiski üle tema noorem vend Abram.1816 kihlus John Constable oma lapsepõlvesõbra Maria Bicknelliga. Kuid tema vanemad ei kavatsenud oma poega toetama hakata ja seepeale ähvardas Maria perekond neiu pärandusest ilma jätta, kui ta nii vaese mehega abielluma peaks. Ent veel samal aastal surid nii Constable'i isa kui ema, kunstnik päris viiendiku pereettevõttest ja tohtis veel sama aasta oktoobris abielluda.Pärast seitsmenda lapse sündi suri Mary 1828. aasta jaanuaris tuberkuloosi. John leinas teda surmani.Materiaalses mõttes hakkas aga pisut paremini minema. Pisut enne oma surma sai Mary päranduseks 20 tuhat naelsterlingit.1829. aasta veebruaris, 52-aastaselt valiti ta Kuningliku Kunstiakadeemia liikmeks ja määrati 1831 selle külalisõppejõuks. Ta hakkas pidama akadeemias loenguid, olles õpilaste seas küllaltki armastatud.Loengutes propageeris Constable kolme ideed: esiteks on maastiku maalimine niihästi teaduslik kui poeetiline, teiseks ei suuda kujutlusvõime üksinda luua nii head kunsti, mis kannataks välja võrdluse tegelikkusega, ja kolmandaks ei ole ükski suur kunstnik iialgi olnud iseõppija. Ta võttis sõna ka uusgootika kasutamise vastu arhitektuuris, nimetades seda pelgaks imitatsiooniks.24. septembrist 2010 kuni 23. jaanuarini 2011 oli KUMUs John Constable'i tööde näitus Victoria ja Alberti muuseumi kogudest.