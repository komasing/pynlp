Priit Pärn (sündinud 26. augustil 1946 Tallinnas) on eesti animafilmirežissöör, karikaturist ja graafik, kelle filmid on olnud rahvusvaheliselt edukad paljudel filmifestivalidel. Teda peetakse üheks tähtsamaks autoriks tänapäeva animatsioonikunstis.Priit Pärn on hariduselt bioloog. Tema karjäär filmimehena algas 1974. aastal, kui Rein Raamat pakkus talle võimalust kujundada tegelased joonisfilmile "Kilplased". Aastal 1976 asus ta tööle Tallinnfilmi stuudiosse Joonisfilm, kus juba 1977. aastal valmis tema esimene autorifilm "Kas maakera on ümmargune?".Priit Pärna stiilile on omane mäng ruumi ja kujunditega ning eriline joonekäsitlus. Tema filmid räägivad ühiskonnast, ajaloost, kultuurist, ka tema oma eluloost läbi iseloomuliku huumoriprisma. Pärna huumor on keerukas, mitmeplaaniline ja absurdimaiguline.Alates 1994. aastast õpetab Priit Pärn animatsiooni Turu Kunstiakadeemias Soomes. 2006. aasta sügisest alustab tegevust animatsiooni osakond Eesti Kunstiakadeemias, mida asub juhtima samuti Priit Pärn.1999. aastal anti talle Valgetähe III klassi teenetemärk.Aastal 2001 Ottawas autasustati Priit Pärna Rahvusvahelise Animafilmiühenduse (ASIFA) elutöö preemiaga, mis on kõrgeim tunnustus animaatorile. Pärn on saanud veel teisegi elutöö preemia — 2004. aastal Norras Fredrikstadti Animatsioonifestivalil omistatakse talle, Per Åhlinile Rootsist, Jannik Hastrupile Taanist "Il Tempo Gigante" nimeline auhind elutöö eest. Aastal 2002 tunnistati ta Kristjan Raua nimelise kunstipreemia vääriliseks.15. jaanuaril 2005 andis Kultuurkapital välja 8 aastapreemiat, mis kõik olid 100 000 Eesti krooni suurused[1]. Ühe neist said filmi "Frank ja Wendy" neli autorit Priit Pärn, Kaspar Jancis, Ülo Pikkov ja Priit Tender[1]. Filmi neli tegijat pälvisid ka "Eesti Ekspressi" kultuurilisa "Areen" aastapreemia 50 000 krooni[2] ja film valiti Annecy animafestivali võistlusprogrammi[3].2007. aasta mais ilmus filmikassett "Must lagi", mis koosnes 7 kaheminutilisest animeeritud luuletusest, millest igaühel oli erinev režissöör ja iga režissöör oli valinud erineva luuletaja teose. Üks neist režissööridest oli Pärn, kes oli animeerinud Jüri Üdi luuletuse.[4]2009. aasta juunis pälvis Priit ja Olga Pärna joonisfilm "Elu ilma Gabriella Ferrita" Zagrebi animafilmide festivalil žürii eripreemia. See film arvati ka maailma suurima ja tähtsaima animafilmide festivali, mis toimub Annecys, lühifilmide võistlusprogrammi.[5]2011. aastal seoses ASIFA 50. sünnipäeva tähistamisega väljakuulutatud konkursil valiti 852 esitatud filmi hulgast välja viimase 50 aasta märkimisväärseimad joonisfilmid. Priit Pärna joonisfilm "Eine murul" oli 11. kohal ja "Hotell E" 36. kohal.[6]