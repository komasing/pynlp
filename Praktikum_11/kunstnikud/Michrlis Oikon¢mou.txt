Michális Oikonómou (Μιχάλης Οικονόμου; 1888 Pireus – mai 1933 Ateena) oli Kreeka impressionistlik maalikunstnik. Teda peetakse kahe maailmasõja vahelise perioodi Kreeka maalikunsti üheks silmapaistvamaks esindajaks[1].Oikonómou sündis ning käis koolis Pireuse linnas. Tema esimene kunstiõpetaja oli üks 19. sajandi Kreeka tuntumaid maalikunstnikke Konstantínos Volanákis, kes elas samuti Pireuse linnas.1906. aastal asus Oikonómou elama Pariisi, kus ta alustas laevaehituse õpingutega. Pariisis tutvus ta tollaste kunstivooludega, sai tuttavaks mitmete kunstnikega (sh Juan Gris) ning asus õppima Pariisi Kaunite Kunstide Akadeemiasse.Vahemikus 1913 kuni 1926 oli tal kolm isikunäitust (kaks Pariisis ja üks Londonis) ning lisaks osales ta paljudel grupinäitustel.Suurem osa tema töödest kujutab impressionistlikus laadis Lõuna-Prantsusmaa ja Kreeka maastikke. Kõige meelsamini kujutas ta üksikuid maju mere ääres, paate ning kirikuid.[2] Tema töid on mõjutanud postimpressionistlikke avangardistide rühmituse Les Nabis looming.Aastal 1926 naasis ta Kreekasse ning asus elama Ateenasse. Tema viimane näitus toimus aastal 1929 ühes Pireuse teatris.1932. aastal paigutati kunstnik psühhiaatriahaiglasse; Oikonómou kannatas süüfilisest põhjustatud progresseeruva ajuhalvatuse käes. Järgmise aasta mais kunstnik haiglas ka suri.1961. aastal toimus Ateenas tema tööde retrospektiivnäitus. Tema töid leidub Ateena Rahvusgaleriis, paljudes teistes Kreeka ja Euroopa galeriides ning ka erakogudes.[3].Huvi tema tööde vastu on jätkuvalt suur ning mitmed tema tööd on viimastel aastatel müüdud 120 kuni 200 tuhande naela eest. Näiteks tema teos "Mööda kallast" müüdi 2007. aastal 198 000 naela eest.[4]