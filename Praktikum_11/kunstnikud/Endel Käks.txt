Endel Kõks (21. aprill 1912 Tartu – 25. november 1983 Örebro, Rootsi) oli eesti maalikunstnik.Õppis Tartu Ülikoolis filosoofiat ja psühholoogiat. Kunstiõpinguid alustas ta 1934. aastal Tartu Kõrgemas Kunstikoolis Pallas, mille lõpetas 1940. aastal Ado Vabbe õpilasena. 1944. aastal põgenes ta Saksamaale. Ta oli üks esimese põgenike kunstinäituse organiseerija 1945. aastal detsembris ning Geislingeni põgenikelaagris moodustatud Eesti Kujutavate Kunstnike Keskuse esimene esimees. 1950. aastal siirdus Kõks Rootsi ja asus elama Örebrosse.[1]1939. aastast äratas noor Kõks näitustel oma andekuse ning mitmekesise ainealaga kiiresti tähelepanu. Aastatel 1939–1940 muutus Kõksi töödes koloriit värvikaks, erksatooniliseks. Maalides hakkas domineerima täiskõlaline punase-sinise-rohelise-kollase või nende kombinatsioonide maaliline akord. Vormi piiras lai kontuur. Teost "Maalijad" iseloomustab puna-rohelistes toonides koloriit ja heitlik valgusvari ning tugevad kontuurid.Kunstnikku köitis Ameerika eksootiline rahvastik, ta reisis muistsete kultuuride sünnipaikades. 1967. aastal reisis Kõks pikemat aega Kanadas, USAs ja Mehhikos. Kõks jäädvustas etnograafilisi esemeid ning koloriitseid põlisasukaid. Kiireks töötamiseks oli sobilik koloreeritud joonistus, hiljem ateljees valmisid kunstnikul aga suureformaadilised värvikad graafilised lehed. "Indiaani naine lapsega" on üks neid reisidel jäädvustatud huvitavaid episoode. Kunstnik ilmestab kompositsiooni ülal friisina paikneva ornamentaalse ribaga.Veel on Kõksi loomingus oluline koht koloristlik-dekoratiivses käsitluslaadis kohviku- ja buduaaristseenidel ("Kohvik" 1942, "Bajadeer", 1944).Kõks on teinud linnavaateid, portreesid, natüürmorte ja olustikumaale. 1960. aastatel oli Kõks üks esimesi eesti kunstnikke Rootsis, kes proovis kätt abstraktmaalimise ja graafika alal. Ta kasutas tihtipeale erksaid värve ja julgeid sümboleid.Tema koostatud ja toimetatud on "Eesti graafikuid" (1980) ja "Välis-Eesti kunstielu bibliograafia" (1984). Ta on kirjutanud uurimuse Michel Sittowist, avaldanud arvukalt kunstialaseid artikleid ja sõjaeelseid mälestusi ning illustreerinud raamatuid.[1]